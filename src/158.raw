卷158_1 【闻笛】张巡

岧峣试一临，虏骑附城阴。不辨风尘色，安知天地心。

营开边月近，战苦阵云深。旦夕更楼上，遥闻横笛音。知

卷158_2 【守睢阳作】张巡

接战春来苦，孤城日渐危。合围侔月晕，分守若鱼丽。

屡厌黄尘起，时将白羽挥。裹疮犹出阵，饮血更登陴。

忠信应难敌，坚贞谅不移。无人报天子，心计欲何施。知

卷158_3 【题衡阳泗州寺】张抃

一水悠悠百粤通，片帆无奈信秋风。几层峡浪寒舂月，

尽日江天雨打篷。漂泊渐摇青草外，乡关谁念雪园东。

未知今夜依何处，一点渔灯出苇丛。知

卷158_4 【古意二首】贺兰进明

秦庭初指鹿，群盗满山东。忤意皆诛死，所言谁肯忠。

武关犹未启，兵入望夷宫。为祟非泾水，人君道自穷。主

崇兰生涧底，香气满幽林。采采欲为赠，何人是同心。

日暮徒盈把，裴回忧思深。慨然纫杂佩，重奏丘中琴。古

卷158_5 【行路难五首】贺兰进明

君不见岩下井，百尺不及泉。君不见山上苗，

数寸凌云烟。人生赋命亦如此，何苦太息自忧煎。

但愿亲友长含笑，相逢不乏杖头钱。寒夜邀欢须秉烛，

岂得常思花柳年。斋

君不见门前柳，荣耀暂时萧索久。君不见陌上花，

狂风吹去落谁家。邻家思妇见之叹，蓬首不梳心历乱。

盛年夫婿长别离，岁暮相逢色已换。古

君不见芳树枝，春花落尽蜂不窥。君不见梁上泥，

秋风始高燕不栖。荡子从军事征战，蛾眉婵娟守空闺。

独宿自然堪下泪，况复时闻乌夜啼。知

君不见云中月，暂盈还复缺。君不见林下风，

声远意难穷。亲故平生或聚散，欢娱未尽尊酒空。

叹息青青陵上柏，岁寒能有几人同。主

君不见东流水，一去无穷已。君不见西郊云，

日夕空氛氲。群雁裴回不能去，一雁悲鸣复失群。

人生结交在终始，莫以升沈中路分。斋

卷158_6 【夜渡江】闾丘晓

舟人自相报，落日下芳潭。夜火连淮市，春风满客帆。

水穷沧海畔，路尽小山南。且喜乡园近，言荣意未甘。古

卷158_7 【奉和刘采访缙云南岭作】庾光先

百越城池枕海圻，永嘉山水复相依。悬萝弱筱垂清浅，

宿雨朝暾和翠微。鸟讶山经传不尽，花随月令数仍稀。

幸陪谢客题诗句，谁与王孙此地归。古

卷158_8 【思归，寄东林澈上人】韦丹

王事纷纷无暇日，浮生冉冉只如云。

已为平子归休计，五老岩前必共闻。

卷158_9 【答澈公】韦丹

空山泉落松窗静，闲地草生春日迟。

白发渐多身未退，依依常在永禅师。

卷158_10 【洛出书】萧昕

海内昔凋瘵，天网斯浡潏。龟灵启圣图，龙马负书出。

大哉明德盛，远矣彝伦秩。地敷作乂功，人免为鱼恤。

既彰千国理，岂止百川溢。永赖至于今，畴庸未云毕。古

卷158_11 【临风舒锦】萧昕

丽锦匹云终，襜襜展向风。花开翻覆翠，色乱动摇红。

缕散悠扬里，文回照灼中。低垂疑步障，吹起作晴虹。

既与丘迟梦，深知卓氏功。还乡将制服，从此表亨通。古

卷158_12 【东皇太一词】李希仲

吉日初齐戒，灵巫穆上皇。焚香布瑶席，鸣佩奠椒浆。

缓舞花飞满，清歌水去长。回波送神曲，云雨满潇湘。知

卷158_13 【蓟北行二首】李希仲

旄头有精芒，胡骑猎秋草。羽檄南渡河，边庭用兵早。

汉家爱征战，宿将今已老。辛苦羽林儿，从戎榆关道。主

一身救边速，烽火通蓟门。前军飞鸟断，格斗尘沙昏。

寒日鼓声急，单于夜将奔。当须徇忠义，身死报国恩。古

卷158_14 【送妻】杨志坚

平生志业在琴诗，头上如今有二丝。渔父尚知溪谷暗，

山妻不信出身迟。荆钗任意撩新鬓，明镜从他别画眉。

今日便同行路客，相逢即是下山时。古

