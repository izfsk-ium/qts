卷448_1 【感悟妄缘，题如上人壁】白居易

自从为騃童，直至作衰翁。所好随年异，为忙终日同。

弄沙成佛塔，锵玉谒王宫。彼此皆儿戏，须臾即色空。

有营非了义，无著是真宗。兼恐勤修道，犹应在妄中。知

卷448_2 【思子台有感二首】白居易

曾家机上闻投杼，尹氏园中见掇蜂。

但以恩情生隙罅，何人不解作江充。

闇生魑魅蠹生虫，何异谗生疑阻中。

但使武皇心似烛，江充不敢作江充。

卷448_3 【赋得边城角】白居易

边角两三枝，霜天陇上儿。望乡相并立，向月一时吹。

战马头皆举，征人手尽垂。呜呜三奏罢，城上展旌旗。斋

卷448_4 【忆洛中所居】白居易

忽忆东都宅，春来事宛然。雪销行径里，水上卧房前。

厌绿栽黄竹，嫌红种白莲。醉教莺送酒，闲遣鹤看船。

幸是林园主，惭为食禄牵。宦情薄似纸，乡思争于弦。

岂合姑苏守，归休更待年。主

卷448_5 【想归田园】白居易

恋他朝市求何事，想取丘园乐此身。千首恶诗吟过日，

一壶好酒醉消春。归乡年亦非全老，罢郡家仍未苦贫。

快活不知如我者，人间能有几多人。主

卷448_6 【琴茶】白居易

兀兀寄形群动内，陶陶任性一生间。自抛官后春多醉，

不读书来老更闲。琴里知闻唯渌水，茶中故旧是蒙山。

穷通行止长相伴，谁道吾今无往还。主

卷448_7 【赠楚州郭使君】白居易

淮水东南第一州，山围雉堞月当楼。黄金印绶悬腰底，

白雪歌诗落笔头。笑看儿童骑竹马，醉携宾客上仙舟。

当家美事堆身上，何啻林宗与细侯。主

卷448_8 【和郭使君题枸杞（一作枸杞寄郭使君）】白居易

山阳太守政严明，吏静人安无犬惊。

不知灵药根成狗，怪得时闻吠夜声。

卷448_9 【初到洛下闲游】白居易

汉庭重少身宜退，洛下闲居迹可逃。趁伴入朝应老丑，

寻春放醉尚粗豪。诗携彩纸新装卷，酒典绯花旧赐袍。

曾在东方千骑上，至今躞蹀马头高。古

卷448_10 【醉赠刘二十八使君】白居易

为我引杯添酒饮，与君把箸击盘歌。诗称国手徒为尔，

命压人头不奈何。举眼风光长寂寞，满朝官职独蹉跎。

亦知合被才名折，二十三年折太多。古

卷448_11 【太湖石】白居易

烟翠三秋色，波涛万古痕。削成青玉片，截断碧云根。

风气通岩穴，苔文护洞门。三峰具体小，应是华山孙。知

卷448_12 【过敷水】白居易

垂鞭欲渡罗敷水，处分鸣驺且缓驱。秦氏双蛾久冥漠，

苏台五马尚踟蹰。村童店女仰头笑，今日使君真是愚。主

卷448_13 【南院】白居易

林院无情绪，经春不一开。杨花飞作穗，榆荚落成堆。

壮气从中减，流年逐后催。只应如过客，病去老迎来。斋

卷448_14 【闲咏】白居易

步月怜清景，眠松爱绿阴。早年诗思苦，晚岁道情深。

夜学禅多坐，秋牵兴暂吟。悠然两事外，无处更留心。古

卷448_15 【初授秘监，拜赐金紫，闲吟小酌，偶写所怀】白居易

紫袍新秘监，白首旧书生。鬓雪人间寿，腰金世上荣。

子孙无可念，产业不能营。酒引眼前兴，诗留身后名。

闲倾三数酌，醉咏十馀声。便是羲皇代，先从心太平。古

卷448_16 【新昌闲居，招杨郎中兄弟】白居易

纱巾角枕病眠翁，忙少闲多谁与同。但有双松当砌下，

更无一事到心中。金章紫绶堪如梦，皂盖朱轮别似空。

暑月贫家何所有，客来唯赠北窗风。古

卷448_17 【秘省后厅】白居易

槐花雨润新秋地，桐叶风翻欲夜天。

尽日后厅无一事，白头老监枕书眠。

卷448_18 【松斋偶兴】白居易

置心思虑外，灭迹是非间。约俸为生计，随官换往还。

耳烦闻晓角，眼醒见秋山。赖此松檐下，朝回半日闲。斋

卷448_19 【和杨郎中贺杨仆射致仕后杨侍郎门生合宴席上作】白居易

业重关西继大名，恩深阙下遂高情。祥鳣降伴趋庭鲤，

贺燕飞和出谷莺。范蠡舟中无子弟，疏家席上欠门生。

可怜玉树连桃李，从古无如此会荣。斋

卷448_20 【松下琴赠客】白居易

松寂风初定，琴清夜欲阑。偶因群动息，试拨一声看。

寡鹤当徽怨，秋泉应指寒。惭君此倾听，本不为君弹。古

卷448_21 【秋斋】白居易

晨起秋斋冷，萧条称病容。清风两窗竹，白露一庭松。

阮籍谋身拙，嵇康向事慵。生涯别有处，浩气在心胸。知

卷448_22 【涂山寺独游】白居易

野径行无伴，僧房宿有期。涂山来去熟，唯是马蹄知。斋

卷448_23 【登观音台望城】白居易

百千家似围棋局，十二街如种菜畦。

遥认微微入朝火，一条星宿五门西。

卷448_24 【登灵应台北望】白居易

临高始见人寰小，对远方知色界空。

回首却归朝市去，一稊米落太仓中。

卷448_25 【酬裴相公题兴化小池见招长句】白居易

为爱小塘招散客，不嫌老监与新诗。山公倒载无妨学，

范蠡扁舟未要追。蓬断偶飘桃李径，鸥惊误拂凤凰池。

敢辞课拙酬高韵，一勺争禁万顷陂。斋

卷448_26 【闲行】白居易

五十年来思虑熟，忙人应未胜闲人。林园傲逸真成贵，

衣食单疏不是贫。专掌图书无过地，遍寻山水自由身。

傥年七十犹强健，尚得闲行十五春。斋

卷448_27 【闲出】白居易

兀兀出门何处去，新昌街晚树阴斜。

马蹄知意缘行熟，不向杨家即庾家。

卷448_28 【与僧智如夜话】白居易

懒钝尤知命，幽栖渐得朋。门闲无谒客，室静有禅僧。

炉向初冬火，笼停半夜灯。忧劳缘智巧，自喜百无能。主

卷448_29 【忆庐山旧隐及洛下新居】白居易

形骸黾勉班行内，骨肉句留俸禄中。无奈攀缘随手长，

亦知恩爱到头空。草堂久闭庐山下，竹院新抛洛水东。

自是未能归去得，世间谁要白须翁。主

卷448_30 【晚寒（晚一作暝）】白居易

急景流如箭，凄风利似刀。暝催鸡翅敛，寒束树枝高。

缩水浓和酒，加绵厚絮袍。可怜冬计毕，暖卧醉陶陶。斋

卷448_31 【偶眠（偶一作醉）】白居易

放杯书案上，枕臂火炉前。老爱寻思事，慵多取次眠。

妻教卸乌帽，婢与展青毡。便是屏风样，何劳画古贤。古

卷448_32 【华城西北雉堞最高崔相公首创楼台钱左丞继种...怅然成咏】白居易

高居称君子，潇洒四无邻。丞相栋梁久，使君桃李新。

凝情看丽句，驻步想清尘。况是寒天客，楼空无主人。知

卷448_33 【奉使途中，戏赠张常侍】白居易

早风吹土满长衢，驿骑星轺尽疾驱。

共笑篮舁亦称使，日驰一驿向东都。

卷448_34 【有小白马乘驭多时奉使东行至稠桑驿溘然而毙...题二十韵】白居易

能骤复能驰，翩翩白马儿。毛寒一团雪，鬃薄万条丝。

皂盖春行日，骊驹晓从时。双旌前独步，五马内偏骑。

芳草承蹄叶，垂杨拂顶枝。跨将迎好客，惜不换妖姬。

慢鞚游萧寺，闲驱醉习池。睡来乘作梦，兴发倚成诗。

鞭为驯难下，鞍缘稳不离。北归还共到，东使亦相随。

赭白何曾变，玄黄岂得知。嘶风觉声急，踏雪怪行迟。

昨夜犹刍秣，今朝尚絷维。卧槽应不起，顾主遂长辞。

尘灭駸駸迹，霜留皎皎姿。度关形未改，过隙影难追。

念倍燕求骏，情深项别骓。银收钩臆带，金卸络头羁。

何处埋奇骨，谁家觅弊帷。稠桑驿门外，吟罢涕双垂。古

卷448_35 【题喷玉泉（泉在寿安山下高百馀尺直泻潭中）】白居易

泉喷声如玉，潭澄色似空。练垂青嶂上，珠泻绿盆中。

溜滴三秋雨，寒生六月风。何时此岩下，来作濯缨翁。知

卷448_36 【酬皇甫宾客】白居易

闲官兼慢使，著处易停轮。况欲逢新岁，仍初见故人。

冒寒寻到洛，待暖始归秦。亦拟同携手，城东略看春。主

卷448_37 【种白莲】白居易

吴中白藕洛中栽，莫恋江南花懒开。

万里携归尔知否，红蕉朱槿不将来。

卷448_38 【答苏庶子】白居易

偶作关东使，重陪洛下游。病来从断酒，老去可禁愁。

款曲偏青眼，蹉跎各白头。蓬山闲气味，依约似龙楼。知

卷448_39 【答尉迟少监水阁重宴】白居易

人情依旧岁华新，今日重招往日宾。鸡黍重回千里驾，

林园闇换四年春。水轩平写琉璃镜，草岸斜铺翡翠茵。

闻道经营费心力，忍教成后属他人。知

卷448_40 【和刘郎中伤鄂姬】白居易

不独君嗟我亦嗟，西风北雪杀南花。

不知月夜魂归处，鹦鹉洲头第几家。

卷448_41 【赠东邻王十三】白居易

携手池边月，开襟竹下风。驱愁知酒力，破睡见茶功。

居处东西接，年颜老少同。能来为伴否，伊上作渔翁。古

卷448_42 【早春同刘郎中寄宣武令狐相公】白居易

梁园不到一年强，遥想清吟对绿觞。更有何人能饮酌，

新添几卷好篇章。马头拂柳时回辔，豹尾穿花暂亚枪。

谁引相公开口笑，不逢白监与刘郎。古

卷448_43 【寄太原李相公】白居易

闻道北都今一变，政和军乐万人安。绮罗二八围宾榻，

组练三千夹将坛。蝉鬓应夸丞相少，貂裘不觉太原寒。

世间大有虚荣贵，百岁无君一日欢。古

卷448_44 【雪中寄令狐相公，兼呈梦得】白居易

兔园春雪梁王会，想对金罍咏玉尘。

今日相如身在此，不知客右坐何人。

卷448_45 【出使在途所骑马死改乘肩舆将归长安偶咏...寄太原李相公】白居易

驿路崎岖泥雪寒，欲登篮舆一长叹。风光不见桃花骑，

尘土空留杏叶鞍。丧乘独归殊不易，脱骖相赠岂为难。

并州好马应无数，不怕旌旄试觅看。主

卷448_46 【有双鹤留在洛中忽见刘郎中依然鸣顾刘因为鹤叹...答之】白居易

辞乡远隔华亭水，逐我来栖缑岭云。

惭愧稻粱长不饱，未曾回眼向鸡群。

荒草院中池水畔，衔恩不去又经春。

见君惊喜双回顾，应为吟声似主人。

卷448_47 【宿窦使君庄水亭】白居易

使君何在在江东，池柳初黄杏欲红。

有兴即来闲便宿，不知谁是主人翁。

卷448_48 【龙门下作】白居易

龙门涧下濯尘缨，拟作闲人过此生。

筋力不将诸处用，登山临水咏诗行。

卷448_49 【姚侍御见过，戏赠】白居易

晚起春寒慵裹头，客来池上偶同游。

东台御史多提举，莫按金章系布裘。

卷448_50 【履道春居】白居易

微雨洒园林，新晴好一寻。低风洗池面，斜日拆花心。

暝助岚阴重，春添水色深。不如陶省事，犹抱有弦琴。主

卷448_51 【题洛中第宅】白居易

水木谁家宅，门高占地宽。悬鱼挂青甃，行马护朱栏。

春榭笼烟暖，秋庭锁月寒。松胶黏琥珀，筠粉扑琅玕。

试问池台主，多为将相官。终身不曾到，唯展宅图看。主

卷448_52 【寄殷协律（多叙江南旧游）】白居易

五岁优游同过日，一朝消散似浮云。琴诗酒伴皆抛我，

雪月花时最忆君。几度听鸡歌白日，亦曾骑马咏红裙。

吴娘暮雨萧萧曲，自别江南更不闻。主

卷448_53 【洛下诸客就宅相送，偶题西亭】白居易

几榻临池坐，轩车冒雪过。交亲致杯酒，僮仆解笙歌。

流岁行将晚，浮荣得几多。林泉应问我，不住意如何。斋

卷448_54 【答林泉】白居易

好住旧林泉，回头一怅然。渐知吾潦倒，深愧尔留连。

欲作栖云计，须营种黍钱。更容求一郡，不得亦归田。古

卷448_55 【将发洛中枉令狐相公手札兼辱二篇宠行以长句答之】白居易

尺素忽惊来梓泽，双金不惜送蓬山。八行落泊飞云雨，

五字枪鏦动珮环。玉韵乍听堪醒酒，银钩细读当披颜。

收藏便作终身宝，何啻三年怀袖间。古

卷448_56 【临都驿答梦得六言二首】白居易

扬子津头月下，临都驿里灯前。

昨日老于前日，去年春似今年。知

谢守归为秘监，冯公老作郎官。

前事不须问著，新诗且更吟看。斋

卷448_57 【喜钱左丞再除华州，以诗伸贺】白居易

左辖辍中台，门东委上才。彤襜经宿到，绛帐及春开。

民望恳难夺，天心慈易回。那知不隔岁，重借寇恂来。古

卷448_58 【和钱华州题少华清光绝句】白居易

高情雅韵三峰守，主领清光管白云。

自笑亦曾为刺史，苏州肥腻不如君。

卷448_59 【送陕府王大夫】白居易

金马门前回剑珮，铁牛城下拥旌旗。

他时万一为交代，留取甘棠三两枝。

卷448_60 【代迎春花招刘郎中】白居易

幸与松筠相近栽，不随桃李一时开。

杏园岂敢妨君去，未有花时且看来。

卷448_61 【玩迎春花赠杨郎中】白居易

金英翠萼带春寒，黄色花中有几般。

恁君与向游人道，莫作蔓菁花眼看。

卷448_62 【闲出】白居易

身外无羁束，心中少是非。被花留便住，逢酒醉方归。

人事行时少，官曹入日稀。春寒游正好，稳马薄绵衣。知

卷448_63 【座上赠卢判官】白居易

把酒承花花落频，花香酒味相和春。

莫言不是江南会，虚白亭中旧主人。

卷448_64 【曲江有感】白居易

曲江西岸又春风，万树花前一老翁。

遇酒逢花还且醉，若论惆怅事何穷。

卷448_65 【杏园花下赠刘郎中】白居易

怪君把酒偏惆怅，曾是贞元花下人。

自别花来多少事，东风二十四回春。

卷448_66 【花前有感，兼呈崔相公、刘郎中】白居易

落花如雪鬓如霜，醉把花看益自伤。少日为名多检束，

长年无兴可颠狂。四时轮转春常少，百刻支分夜苦长。

何事同生壬子岁，老于崔相及刘郎。斋

卷448_67 【微之就拜尚书居易续除刑部因书贺意兼咏离怀】白居易

我为宪部入南宫，君作尚书镇浙东。老去一时成白首，

别来七度换春风。簪缨假合虚名在，筋力销磨实事空。

远地官高亲故少，些些谈笑与谁同。斋

卷448_68 【喜与韦左丞同入南省，因叙旧以赠之】白居易

早年同遇陶钧主，利钝精粗共在熔。金剑淬来长透匣，

铅刀磨尽不成锋。差肩北省惭非据，接武南宫幸再容。

跛鳖虽迟骐骥疾，何妨中路亦相逢。斋

卷448_69 【伊州】白居易

老去将何散老愁，新教小玉唱伊州。

亦应不得多年听，未教成时已白头。

卷448_70 【早朝】白居易

鼓动出新昌，鸡鸣赴建章。翩翩稳鞍马，楚楚健衣裳。

宫漏传残夜，城阴送早凉。月堤槐露气，风烛桦烟香。

双阙龙相对，千官雁一行。汉庭方尚少，惭叹鬓如霜。知

卷448_71 【答裴相公乞鹤（一作酬裴相公乞予双鹤）】白居易

警露声音好，冲天相貌殊。终宜向辽廓，不称在泥涂。

白首劳为伴，朱门幸见呼。不知疏野性，解爱凤池无。主

卷448_72 【晚从省归】白居易

朝回北阙值清晨，晚出南宫送暮春。入去丞郎非散秩，

归来诗酒是闲人。犹思泉石多成梦，尚叹簪裾未离身。

终是不如山下去，心头眼底两无尘。主

卷448_73 【北窗闲坐】白居易

虚窗两丛竹，静室一炉香。门外红尘合，城中白日忙。

无烦寻道士，不要学仙方。自有延年术，心闲岁月长。斋

卷448_74 【酬严给事（闻玉蕊花下有游仙绝句）】白居易

嬴女偷乘凤去时，洞中潜歇弄琼枝。

不缘啼鸟春饶舌，青琐仙郎可得知。

卷448_75 【京路】白居易

西来为看秦山雪，东去缘寻洛苑春。

来去腾腾两京路，闲行除我更无人。

卷448_76 【华州西】白居易

每逢人静慵多歇，不计程行困即眠。

上得篮舆未能去，春风敷水店门前。

卷448_77 【从陕至东京】白居易

从陕至东京，山低路渐平。风光四百里，车马十三程。

花共垂鞭看，杯多并辔倾。笙歌与谈笑，随分自将行。主

卷448_78 【送春】白居易

银花凿落从君劝，金屑琵琶为我弹。

不独送春兼送老，更尝一着更听看。

卷448_79 【宿杜曲花下】白居易

觅得花千树，携来酒一壶。懒归兼拟宿，未醉岂劳扶。

但惜春将晚，宁愁日渐晡。篮舆为卧舍，漆盝是行厨。

斑竹盛茶柜，红泥罨饭炉。眼前无所阙，身外更何须。

小面琵琶婢，苍头觱篥奴。从君饱富贵，曾作此游无。斋

卷448_80 【逢旧】白居易

久别偶相逢，俱疑是梦中。即今欢乐事，放醆又成空。知

卷448_81 【绣妇叹】白居易

连枝花样绣罗襦，本拟新年饷小姑。自觉逢春饶怅望，

谁能每日趁功夫。针头不解愁眉结，线缕难穿泪脸珠。

虽凭绣床都不绣，同床绣伴得知无。知

卷448_82 【春词】白居易

低花树映小妆楼，春入眉心两点愁。

斜倚栏干背鹦鹉，思量何事不回头。

卷448_83 【恨词】白居易

翠黛眉低敛，红珠泪暗销。从来恨人意，不省似今朝。知

卷448_84 【山石榴花十二韵】白居易

晔晔复煌煌，花中无比方。艳夭宜小院，条短称低廊。

本是山头物，今为砌下芳。千丛相向背，万朵互低昂。

照灼连朱槛，玲珑映粉墙。风来添意态，日出助晶光。

渐绽胭脂萼，犹含琴轸房。离披乱剪彩，斑驳未匀妆。

绛焰灯千炷，红裙妓一行。此时逢国色，何处觅天香。

恐合栽金阙，思将献玉皇。好差青鸟使，封作百花王。主

卷448_85 【送敏中归豳宁幕】白居易

六十衰翁儿女悲，傍人应笑尔应知。弟兄垂老相逢日，

杯酒临欢欲散时。前路加餐须努力，今宵尽醉莫推辞。

司徒知我难为别，直过秋归未讶迟。主

卷448_86 【宴散】白居易

小宴追凉散，平桥步月回。笙歌归院落，灯火下楼台。

残暑蝉催尽，新秋雁带来。将何迎睡兴，临卧举残杯。斋

卷448_87 【人定】白居易

人定月胧明，香消枕簟清。翠屏遮烛影，红袖下帘声。

坐久吟方罢，眠初梦未成。谁家教鹦鹉，故故语相惊。古

卷448_88 【池上】白居易

褭褭凉风动，凄凄寒露零。兰衰花始白，荷破叶犹青。

独立栖沙鹤，双飞照水萤。若为寥落境，仍值酒初醒。知

卷448_89 【池窗】白居易

池晚莲芳谢，窗秋竹意深。更无人作伴，唯对一张琴。斋

卷448_90 【花酒】白居易

香醅浅酌浮如蚁，雪鬓新梳薄似蝉。

为报洛城花酒道，莫辞送老二三年。

卷448_91 【题崔常侍济源庄】白居易

谷口谁家住，云扃锁竹泉。主人何处去，萝薜换貂蝉。

籍在金闺内，班排玉扆前。诚知忆山水，归得是何年。主

卷448_92 【认春戏呈冯少尹、李郎中、陈主簿】白居易

认得春风先到处，西园南面水东头。柳初变后条犹重，

花未开时枝已稠。闇助醉欢寻绿酒，潜添睡兴著红楼。

知君未别阳和意，直待春深始拟游。主

卷448_93 【魏堤有怀】白居易

魏王堤下水，声似使君滩。惆怅回头听，踌蹰立马看。

荡风波眼急，翻雪浪心寒。忆得瞿唐事，重吟行路难。斋

卷448_94 【柘枝词】白居易

柳闇长廊合，花深小院开。苍头铺锦褥，皓腕捧银杯。

绣帽珠稠缀，香衫袖窄裁。将军拄球杖，看按柘枝来。古

卷448_95 【代梦得吟】白居易

后来变化三分贵，同辈凋零太半无。世上争先从尽汝，

人间斗在不如吾。竿头已到应难久，局势虽迟未必输。

不见山苗与林叶，迎春先绿亦先枯。古

卷448_96 【寄答周协律（来诗多叙苏州旧游）】白居易

故人叙旧寄新篇，惆怅江南到眼前。闇想楼台万馀里，

不闻歌吹一周年。桥头谁更看新月，池畔犹应泊旧船。

最忆后庭杯酒散，红屏风掩绿窗眠。古

