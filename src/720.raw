卷721_1 【赠唐山人】李洞

垂须长似发，七十色如黳。醉眼青天小，吟情太华低。

千年松绕屋，半夜雨连溪。邛蜀路无限，往来琴独携。知

卷721_2 【送云卿上人游安南（一作送僧游南海）】李洞

春往海南边，秋闻半夜蝉。鲸吞洗钵水，犀触点灯船。

岛屿分诸国，星河共一天。长安却回日，松偃旧房前。主

卷721_3 【郑补阙山居】李洞

高节谏垣客，白云居静坊。马饥餐落叶，鹤病晒残阳。

野雾昏朝烛，溪笺惹御香。相招倚蒲壁，论句夜何长。斋

卷721_4 【送曹郎中南归，时南中用军】李洞

桂水净和天，南归似谪仙。系绦轻象笏，买布接蛮船。

海气蒸鼙软，江风激箭偏。罢郎吟乱里，帝远岂知贤。古

卷721_5 【锦江陪兵部郑侍郎话诗著棋】李洞

落叶溅吟身，会棋云外人。海枯搜不尽，天定著长新。

月上分题遍，钟残布子匀。忘餐二绝境，取意铸陶钧。知

卷721_6 【中秋月】李洞

四十五秋宵，月分千里毫。冷沉中岳短，光溢太行高。

不寐清人眼，移栖湿鹤毛。露华台上别，吟望十年劳。主

卷721_7 【送沈光赴福幕（一作送福州从事）】李洞

泉齐岭鸟飞，雨熟荔枝肥。南斗看应近，北人来恐稀。

潮浮廉使宴，珠照岛僧归。幕下逢迁拜，何官着茜衣。斋

卷721_8 【鄠郊山舍题赵处士林亭】李洞

圭峰秋后叠，乱叶落寒墟。四五百竿竹，二三千卷书。

云深猿拾栗，雨霁蚁缘蔬。只隔门前水，如同万里馀。古

卷721_9 【赋得送贾岛谪长江】李洞

敲驴吟雪月，谪出国西门。行傍长江影，愁深汨水魂。

筇携过竹寺，琴典在花村。饥拾山松子，谁知贾傅孙。知

卷721_10 【河阳道中】李洞

冲风仍蹑冻，提辔手频呵。得事应须早，愁人不在多。

雪田平入塞，烟郭曲随河。翻忆江涛里，船中睡盖蓑。主

卷721_11 【送知己赴濮州】李洞

中路行僧谒，邮亭话海涛。剑摇林狖落，旗闪岳禽高。

苔长空州狱，花开梦省曹。濮阳流政化，一半布风骚。斋

卷721_12 【送行脚僧】李洞

瓶枕绕腰垂，出门何所之。毳衣沾雨重，棕笠看山欹。

夜观入枯树，野眠逢断碑。邻房母泪下，相课别离词。古

卷721_13 【龙州送人赴举】李洞

献策赴招携，行宫积翠西。挈囊秋卷重，转栈晚峰齐。

踏月趋金阙，拂云看御题。飞鸣岂回顾，独鹤困江泥。知

卷721_14 【送安抚从兄夷偶中丞】李洞

奉诏向军前，朱袍映雪鲜。河桥吹角冻，岳月卷旗圆。

僧救焚经火，人修著钓船。六州安抚后，万户解衣眠。主

卷721_15 【送远上人】李洞

海岳两无边，去来都偶然。齿因吟后冷，心向静中圆。

虫网花间井，鸿鸣雨后天。叶书归旧寺，应附载钟船。斋

卷721_16 【宿凤翔天柱寺穷易玄上人房】李洞

天柱暮相逢，吟思天柱峰。墨研青露月，茶吸白云钟。

卧语身粘藓，行禅顶拂松。探玄为一决，明日去临邛。古

卷721_17 【下第送张霞归觐江南】李洞

此道背于时，携归一轴诗。树沈孤鸟远，风逆蹇驴迟。

草入吟房坏，潮冲钓石移。恐伤欢觐意，半路摘愁髭。知

卷721_18 【送人之天台】李洞

行李一枝藤，云边晓扣冰。丹经如不谬，白发亦何能。

浅井仙人境，明珠海客灯。乃知真隐者，笑就汉廷征。主

卷721_19 【维摩畅林居（一作题维摩畅上人房）】李洞

诸方游几腊，五夏五峰销。越讲迎骑象，蕃斋忏射雕。

冷筇和雪倚，朽栎带云烧。从此西林老，瞥然三万朝。斋

卷721_20 【送张乔下第归宣州】李洞

诗道世难通，归宁楚浪中。早程残岳月，夜泊隔淮钟。

一镜随双鬓，全家老半峰。无成来往过，折尽谢亭松。古

卷721_21 【送卢郎中赴金州】李洞

云明天岭高，刺郡辍仙曹。危栈窥猿顶，公庭扫鹤毛。

出军青壁罅，话道白眉毫。远集歌谣客，州前泊几艘。知

卷721_22 【江干即事】李洞

病卧四更后，愁闻报早衙。隔关沈水鸟，侵郭噪园鸦。

吏瘦餐溪柏，身羸凭海槎。满朝吟五字，应不老烟霞。主

卷721_23 【寄贺郑常侍】李洞

山亦怀恩地，高禽尽下飞。吏穿霞片望，僧扫月棱归。

省拜墀烟近，林居玉漏微。曾令驻锡话，聊用慰攀依。斋

卷721_24 【登楼】李洞

川上值楼开，寒山四面来。竹吹人语远，峰碍鸟飞回。

生死别离陌，朝昏云雨堆。谁知独立意，溅泪落莓苔。古

卷721_25 【赠禅友】李洞

散花留内殿，宫女梦谈禅。树杪开楼锁，云中认岳莲。

溪声过长耳，筇节出羸肩。飞句相招宿，多逢有月天。知

卷721_26 【早春友人访别南归】李洞

南归来取别，穷巷坐青苔。一盏薄醨酒，数枝零落梅。

潮生楚驿闭，星在越楼开。明日望君处，前临风月台。主

卷721_27 【题云际寺】李洞

开门风雪顶，上彻困飞禽。猿戏青冥里，人行紫阁阴。

腊泉冰下出，夜磬月中寻。尽欲居岩室，如何不住心。斋

卷721_28 【山寺老僧】李洞

云际众僧里，独攒眉似愁。护茶高夏腊，爱火老春秋。

海浪南曾病，河冰北苦游。归来诸弟子，白遍后生头。古

卷721_29 【同僧宿道者院】李洞

携文过水宿，拂席四廊尘。坠果敲楼瓦，高萤映鹤身。

点灯吹叶火，谈佛悟山人。尽有栖霞志，好谋三教邻。知

卷721_30 【古柏】李洞

手植知何代，年齐偃盖松。结根生别树，吹子落邻峰。

古干经龙嗅，高烟过雁冲。可佳繁叶尽，声不碍秋钟。主

卷721_31 【赠王凤二山人】李洞

山兄望鹤信，山弟听乌占。养药同开鼎，休棋各枕奁。

相逢九江底，共到五峰尖。愿许为三友，羞将白发撏。斋

卷721_32 【避地冬夜与二三禅侣吟集茅斋】李洞

四海通禅客，搜吟会草亭。撚髭孤烛白，闭目众山青。

松挂敲冰杖，垆温注月瓶。独愁悬旧旆，笏冷立残星。古

卷721_33 【赠道微禅师】李洞

铜瓶涩泻水，出碛蹑莲层。猛虎降低鼠，盘雕望小蝇。

通禅五天日，照祖几朝灯。短发归林白，何妨剃未能。知

卷721_34 【吊草堂禅师】李洞

杖屦疑师在，房关四壁蛩。贮瓶经腊水，响塔隔山钟。

乳鸽沿苔井，斋猿散雪峰。如何不见性，倚遍寺前松。主

卷721_35 【宿长安苏雍主簿厅】李洞

县对数峰云，官清主簿贫。听更池上鹤，伴值岳阳人。

井锁煎茶水，厅关捣药尘。往来多屣步，同舍即诸邻。斋

卷721_36 【秋宿润州刘处士江亭】李洞

北梦风吹断，江边处士亭。吟生万井月，见尽一天星。

浪静鱼冲锁，窗高鹤听经。东西渺无际，世界半沧溟。古

卷721_37 【秋日曲江书事】李洞

门摇枯苇影，落日共鸥归。园近鹿来熟，江寒人到稀。

片云穿塔过，枯叶入城飞。翻怕宾鸿至，无才动礼闱。知

卷721_38 【秋宿经上人房】李洞

江房无叶落，松影带山高。满寺中秋月，孤窗入夜涛。

旧真悬石壁，衰发落铜刀。卧听晓耕者，与师知苦劳。主

卷721_39 【冬日题觉公牛头兰若】李洞

天寒高木静，一磬隔川闻。鼎水看山汲，台香扫雪焚。

鹤归惟认刹，僧步不离云。石室开禅后，轮珠谢圣君。斋

卷721_40 【送皇甫校书自蜀下峡，归觐襄阳】李洞

蜀道波不竭，巢乌出浪痕。松阴盖巫峡，雨色彻荆门。

宿寺青山尽，归林彩服翻。苦吟怀冻馁，为吊浩然魂。古

卷721_41 【题西明寺攻文僧林复上人房】李洞

谁寄湘南信，阴窗砚起津。烧痕碑入集，海角寺留真。

楼憩长空鸟，钟惊半阙人。御沟圆月会，似在草堂身。知

卷721_42 【寄翠微无可上人（一作无学禅师）】李洞

远近众心归，居然占翠微。展经猿识字，听法虎知非。

泉注城池梦，霞生侍卫衣。玄机不可学，何似总无机。主

卷721_43 【喜鸾公自蜀归】李洞

禁院对生台，寻师到绿槐。寺高猿看讲，钟动鸟知斋。

扫石月盈帚，滤泉花满筛。归来逢圣节，吟步上尧阶。斋

卷721_44 【题新安国寺】李洞

佛亦遇艰难，重兴叠废坛。偃松枝旧折，画竹粉新干。

开讲宫娃听，抛生禁鸟餐。钟声入帝梦，天竺化长安。古

卷721_45 【蕃寇侵逼，南归道中】李洞

云州三万骑，南走疾飞鹰。回碛星低雁，孤城月伴僧。

敲关通汉节，倾府守河冰。无处论边事，归溪夜结罾。知

卷721_46 【送东宫贾正字之蜀】李洞

南朝献晋史，东蜀瞰巴楼。长栈怀宫树，疏峰露剑州。

半空飞雪化，一道白云流。若次江边邑，宗诗为遍搜。主

卷721_47 【吊侯圭常侍】李洞

我重君能赋，君褒我解诗。三堂一拜遇，四海两心知。

影挂僧挑烛，名传鹤拂碑。涪江吊孤冢，片月下峨嵋。斋

卷721_48 【颜上人房（一作题西明自觉上人房）】李洞

御沟临岸行，远岫见云生。松下度三伏，磬中销五更。

雨淋经阁白，日闪剃刀明。海畔终须去，烧灯老国清。古

