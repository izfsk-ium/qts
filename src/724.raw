卷725_1 【书怀】于邺

长安多路岐，西去欲何依。浮世只如此，旧山长忆归。

自离京国久，应已故人稀。好与孤云住，孤云无是非。知

卷725_2 【书情】于邺

负郭有田在，年年长废耕。欲磨秋镜净，恐见白头生。

未作一旬别，已过千里程。不知书与剑，十载两无成。主

卷725_3 【涂中作】于邺

西南千里程，处处有车声。若使地无利，始应人不营。

天涯犹马到，石迹尚尘生。如此未曾息，蜀山终冀平。斋

卷725_4 【春过函谷关】于邺

几度作游客，客行长苦辛。愁看函谷路，老尽布衣人。

岁远关犹固，时移草亦春。何当名利息，遣此绝征轮。古

卷725_5 【褒中即事】于邺

风吹残雨歇，云去有烟霞。南浦足游女，绿蘋应发花。

远钟当半夜，明月入千家。不作故乡梦，始知京洛赊。知

卷725_6 【岁暮还家】于邺

东西流不驻，白日与车轮。残雪半成水，微风应欲春。

几经他国岁，已减故乡人。回首长安道，十年空苦辛。主

卷725_7 【还家】于邺

为客忆归舍，归来还寂寥。壮时看欲过，白首固非遥。

独酌几回醉，此愁终不销。犹残鸡与犬，驱去住山椒。斋

卷725_8 【题华山麻处士所居】于邺

贵贱各扰扰，皆逢朝市间。到此马无迹，始知君独闲。

冰破听敷水，雪晴看华山。西风寂寥地，唯我坐忘还。古

卷725_9 【天南怀故人】于邺

独行千里尘，轧轧转征轮。一别已多日，总看成老人。

洞庭雪不下，故国草应春。三月烟波暖，南风生绿蘋。知

卷725_10 【路傍草】于邺

春至始青青，香车碾已平。不知山下处，来向路傍生。

每岁有人在，何时无马行。应随尘与土，吹满洛阳城。主

卷725_11 【秋夕闻雁】于邺

星汉欲沈尽，谁家砧未休。忽闻凉雁至，如报杜陵秋。

千树又黄叶，几人新白头。洞庭今夜客，一半却登舟。斋

卷725_12 【洛中有怀】于邺

潺潺伊洛河，寂寞少恩波。銮驾久不幸，洛阳春草多。知

卷725_13 【送魏山韦处士（一作送田处士西游）】于邺

阴阴亭际间，相顾惨离颜。一片云飞去，嵯峨空魏山。斋

卷725_14 【白樱桃】于邺

王母阶前种几株，水晶帘内看如无。

只应汉武金盘上，泻得珊珊白露珠。

卷725_15 【白樱树】于邺

记得花开雪满枝，和蜂和蝶带花移。

如今花落游蜂去，空作主人惆怅诗。

卷725_16 【下第不胜其忿题路左佛庙】于邺

雀儿未逐飏风高，下视鹰鹯意气豪。

自谓能生千里足，黄昏依旧委蓬蒿。

卷725_17 【感怀（一作感情）】于邺

东风吹草色，空使客蹉跎。不设太平险，更应游子多。

几伤行处泪，一曲醉中歌。尽向青门外，东随渭水波。主

卷725_18 【游中梁山】于邺

僻地好泉石，何人曾陆沈。不知青嶂外，更有白云深。

因此见乔木，几回思旧林。殷勤猿与鸟，唯我独何心。斋

卷725_19 【寻山】于邺

到此绝车轮，萋萋草树春。青山如有利，白石亦成尘。

水阔应无路，松深不见人。如知巢与许，千载迹犹新。古

卷725_20 【宿江口】于邺

南渡人来绝，喧喧雁满沙。自生江上月，长有客思家。

半夜下霜岸，北风吹荻花。自惊归梦断，不得到天涯。知

卷725_21 【秋夜达萧关】于邺

扰扰浮梁路，人忙月自闲。去年为塞客，今夜宿萧关。

辞国几经岁，望乡空见山。不知江叶下，又作布衣还。主

卷725_22 【斜谷道】于邺

乱峰连叠嶂，千里绿峨峨。蜀国路如此，游人车亦过。

远烟当驿敛，骤雨逐风多。独忆紫芝叟，临风歌旧歌。斋

卷725_23 【过百牢关贻舟中者】于邺

蜀国少平地，方思京洛间。远为千里客，来度百牢关。

帆影清江水，铃声碧草山。不因名与利，尔我各应闲。古

卷725_24 【客中览镜】于邺

何当开此镜，即见发如丝。白日急于水，少年能几时。

每逢芳草处，长返故园迟。所以多为客，蹉跎欲怨谁。知

卷725_25 【长安逢隐者】于邺

征车千里至，碾遍六街尘。向此有营地，忽逢无事人。

昔时颜未改，浮世路多新。且脱衣沽酒，终南山欲春。主

卷725_26 【与僧话旧】于邺

草堂前有山，一见一相宽。处世贵僧静，青松因岁寒。

他山逢旧侣，尽日话长安。所以闲行迹，千回绕药栏。斋

卷725_27 【赠王道士】于邺

日日市朝路，何时无苦辛。不随丹灶客，终作白头人。

浮世度千载，桃源方一春。归来华表上，应笑北邙尘。古

卷725_28 【匣中琴】于邺

世人无正心，虫网匣中琴。何以经时废，非为娱耳音。

独令高韵在，谁感隙尘深。应是南风曲，声声不合今。知

卷725_29 【友人亭松】于邺

俯仰不能去，如逢旧友同。曾因春雪散，见在华山中。

何处有明月，访君听远风。相将归未得，各占石岩东。主

卷725_30 【过洛阳城】于邺

古来利与名，俱在洛阳城。九陌鼓初起，万车轮已行。

周秦时几变，伊洛水犹清。二月中桥路，鸟啼春草生。斋

卷725_31 【客中月（一作望月）】于邺

离家凡几宵，一望一寥寥。新魄又将满，故乡应渐遥。

独临彭蠡水，远忆洛阳桥。更有乘舟客，凄然亦驻桡。古

卷725_32 【王将军宅夜听歌】于邺

朱槛满明月，美人歌落梅。忽惊尘起处，疑有凤飞来。

一曲听初彻，几年愁暂开。东南正云雨，不得见阳台。知

卷725_33 【长信宫】于邺

莫问古宫名，古宫空有城。惟应东去水，不改旧时声。斋

卷725_34 【高楼】于邺

远天明月出，照此谁家楼。上有罗衣裳，凉风吹不休。知

