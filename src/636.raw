卷636_1 【杂兴】聂夷中

两叶能蔽目，双豆能塞聪。理身不知道，将为天地聋。

扰扰造化内，茫茫天地中。苟或有所愿，毛发亦不容。主

卷636_2 【杂怨（一作孟郊诗，题云征妇怨）】聂夷中

生在绮罗下，岂识渔阳道。良人自戍来，夜夜梦中到。

渔阳万里远，近于中门限。中门逾有时，渔阳常在眼。斋

君泪濡罗巾，妾泪滴路尘。罗巾今在手，日得随妾身。

路尘如因风，得上君车轮。知

卷636_3 【行路难】聂夷中

莫言行路难，夷狄如中国。谓言骨肉亲，中门如异域。

出处全在人，路亦无通塞。门前两条辙，何处去不得。主

卷636_4 【大垂手】聂夷中

金刀剪轻云，盘用黄金缕。装束赵飞燕，教来掌上舞。

舞罢飞燕死，片片随风去。斋

卷636_5 【空城雀（一作孟郊诗）】聂夷中

一雀入官仓，所食能损几。所虑往复频，官仓乃害尔。

鱼网不在天，鸟网不在水。饮啄要自然，何必空城里。古

卷636_6 【胡无人行】聂夷中

男儿徇大义，立节不沽名。腰间悬陆离，大歌胡无行。

不读战国书，不览黄石经。醉卧咸阳楼，梦入受降城。

更愿生羽翼，飞身入青冥。请携天子剑，斫下旄头星。

自然胡无人，虽有无战争。悠哉典属国，驱羊老一生。斋

卷636_7 【咏田家（一作伤田家）】聂夷中

二月卖新丝，五月粜新谷。医得眼前疮，剜却心头肉。

我愿君王心，化作光明烛。不照绮罗筵，只照逃亡屋。古

卷636_8 【燕台二首】聂夷中

燕台累黄金，上欲招儒雅。贵得贤士来，更下于隗者。

自然乐毅徒，趋风走天下。何必驰凤书，旁求向林野。知

燕台高百尺，燕灭台亦平。一种是亡国，犹得礼贤名。

何似章华畔，空馀禾黍生。斋

卷636_9 【古兴】聂夷中

片玉一尘轻，粒粟山丘重。唐虞贵民食，只是勤播种。

前圣后圣同，今人古人共。一岁如苦饥，金玉何所用。古

卷636_10 【劝酒二首】聂夷中

白日无定影，清江无定波。人无百年寿，百年复如何。

堂上陈美酒，堂下列笙歌。与君入醉乡，醉乡乐天和。

岁岁松柏茂，日日丘陵多。君看终南山，万古青峨峨。古

灞上送行客，听唱行客歌。适来桥下水，已作渭川波。

人间荣乐少，四海别离多。但恐别离泪，自成苦水河。

劝尔一杯酒，所赠无余多。知

卷636_11 【饮酒乐】聂夷中

日月似有事，一夜行一周。草木犹须老，人生得无愁。

一饮解百结，再饮破百忧。白发欺贫贱，不入醉人头。

我愿东海水，尽向杯中流。安得阮步兵，同入醉乡游。知

卷636_12 【公子行二首】聂夷中

汉代多豪族，恩深益骄逸。走马踏杀人，街吏不敢诘。

红楼宴青春，数里望云蔚。金缸焰胜昼，不畏落晖疾。

美人尽如月，南威莫能匹。芙蓉自天来，不向水中出。

飞琼奏云和，碧箫吹凤质。唯恨鲁阳死，无人驻白日。古

花树出墙头，花里谁家楼。一行书不读，身封万户侯。

美人楼上歌，不是古凉州。主

卷636_13 【短歌】聂夷中

八月木阴薄，十叶三堕枝。人生过五十，亦已同此时。

朝出东郭门，嘉树郁参差。暮出西郭门，原草已离披。

南邻好台榭，北邻善歌吹。荣华忽销歇，四顾令人悲。

生死与荣辱，四者乃常期。古人耻其名，没世无人知。

无言鬓似霜，勿谓事如丝。耆年无一善，何殊食乳儿。古

卷636_14 【过比干墓】聂夷中

殷辛帝天下，厌为天下尊。乾纲既一断，贤愚无二门。

佞是福身本，忠作丧己源。饿虎不食子，人无骨肉恩。

日影不入地，下埋冤死魂。腐骨不为土，应作石木根。

余来过此乡，下马吊此坟。静念君臣间，有道谁敢论。斋

卷636_15 【住京寄同志】聂夷中

有京如在道，日日先鸡起。不离十二街，日行一百里。

役役大块上，周朝复秦市。贵贱与贤愚，古今同一轨。

白兔落天西，赤鸦飞海底。一日复一日，日日无终始。

自嫌性如石，不达荣辱理。试问九十翁，吾今尚如此。主

卷636_16 【赠农（一作孟郊诗）】聂夷中

劝尔勤耕田，盈尔仓中粟。劝尔无伐桑，减尔身上服。

清霜一委地，万草色不绿。狂风一飘林，万叶不著木。

青春如不耕，何以自拘束。主

卷636_17 【客有追叹后时者作诗勉之】聂夷中

后达多晚荣，速得多疾倾。君看构大厦，何曾一日成。

在暖须在桑，在饱须在耕。君子贵弘道，道弘无不亨。

太阳垂好光，毛发悉见形。我亦二十年，直似戴盆行。

荆山产美玉，石石皆坚贞。未必尽有玉，玉且间石生。

精卫一微物，犹恐填海平。古

卷636_18 【访嵩阳道士不遇】聂夷中

先生五岳游，文焰灭金鼎。日下鹤过时，人间空落影。

常言一粒药，不随死生境。何当列御寇，去问仙人请。知

卷636_19 【早发邺北经古城】聂夷中

微月东南明，双牛耕古城。但耕古城地，不知古城名。

当昔置此城，岂料今日耕。蔓草已离披，狐兔何纵横。

秋云零落散，秋风萧条生。对古良可叹，念今转伤情。

古人已冥冥，今人又营营。不知马蹄下，谁家旧台亭。古

卷636_20 【题贾氏林泉】聂夷中

市朝束名利，林泉系清通。岂知黄尘内，迥有白云踪。

轻流逗密蓧，直干入宽空。高吟五君咏，疑对九华峰。

我知种竹心，欲扇清凉风。我知决泉意，将明济物功。

有琴不张弦，众星列梧桐。须知淡澹听，声在无声中。

地非樵者路，武陵又何逢。只虑迷所归，池上日西东。主

卷636_21 【送友人归江南】聂夷中

泉州五更鼓，月落西南维。此时有行客，别我孤舟归。

上国身无主，下第诚可悲。斋

卷636_22 【秋夕】聂夷中

日往无复见，秋堂暮仍学。玄发不知白，晓人寒铜觉。

为材未离群，有玉犹在璞。谁把碧桐枝，刻作云门乐。古

卷636_23 【哭刘驾博士】聂夷中

出门四顾望，此日何徘徊。终南旧山色，夫子安在哉。

君诗如门户，夕闭昼还开。君名如四时，春尽夏复来。

原野多丘陵，累累如高台。君坟须数尺，谁与夫子偕。古

卷636_24 【公子家（一作长安花，一作公子行）】聂夷中

种花满西园，花发青楼道。花下一禾生，去之为恶草。主

卷636_25 【田家二首（后首一作李绅诗）】聂夷中

父耕原上田，子劚山下荒。六月禾未秀，官家已修仓。古

锄田当日午，汗滴禾下土。谁念盘中餐，粒粒皆辛苦。斋

卷636_26 【杂怨】聂夷中

良人昨日去，明月又不圆。别时各有泪，零落青楼前。知

卷636_27 【乌夜啼】聂夷中

众鸟各归枝，乌乌尔不栖。还应知妾恨，故向绿窗啼。斋

卷636_28 【起夜来】聂夷中

念远心如烧，不觉中夜起。桃花带露泛，立在月明里。知

卷636_29 【古别离（一作孟郊诗）】聂夷中

欲别牵郎衣，问郎游何处。不恨归日迟，莫向临邛去。斋

卷636_30 【长安道】聂夷中

此地无驻马，夜中犹走轮。所以路傍草，少于衣上尘。知

卷636_31 【游子行】聂夷中

萱草生堂阶，游子行天涯。慈亲倚门望，不见萱草花。斋

卷636_32 【闻人说海北事有感】聂夷中

故乡归路隔高雷，见说年来事可哀。村落日中眠虎豹，

田园雨后长蒿莱。海隅久已无春色，地底真成有劫灰。

荆棘满山行不得，不知当日是谁栽。斋

