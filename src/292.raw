卷292_1 【题玉真观公主山池院】司空曙

香殿留遗影，春朝玉户开。羽衣重素几，珠网俨轻埃。

石自蓬山得，泉经太液来。柳丝遮绿浪，花粉落青苔。

镜掩鸾空在，霞消凤不回。唯馀古桃树，传是上仙栽。知

卷292_2 【送永阳崔明府】司空曙

古国群舒地，前当桐柏关。连绵江上雨，稠叠楚南山。

沙馆行帆息，枫洲候吏还。乘篮若有暇，精舍在林间。主

卷292_3 【送曹三同猗游山寺】司空曙

山蹋青芜尽，凉秋古寺深。何时得连策，此夜更闻琴。

穷水云同穴，过僧虎共林。殷勤如念我，遗尔挂冠心。斋

卷292_4 【送崔校书赴梓幕】司空曙

碧峰天柱下，鼓角镇南军。管记催飞檄，蓬莱辍校文。

栈霜朝似雪，江雾晚成云。想出褒中望，巴庸方路分。古

卷292_5 【送夔州班使君】司空曙

鱼国巴庸路，麾幢汉守过。晓樯争市隘，夜鼓祭神多。

云白当山雨，风清满峡波。夷陵旧人吏，犹诵两岐歌。知

卷292_6 【送菊潭王明府】司空曙

业成洙泗客，皓发著儒衣。一与游人别，仍闻带印归。

林多宛地古，云尽汉山稀。莫爱浔阳隐，嫌官计亦非。主

卷292_7 【送太易上人赴东洛】司空曙

遥见登山处，青芜雪后春。云深岳庙火，寺宿洛阳人。

饵药将斋折，唯诗与道亲。凡经几回别，麈尾不离身。斋

卷292_8 【和王卿立秋即事】司空曙

秋宜何处看，试问白云官。暗入蝉鸣树，微侵蝶绕兰。

向风凉稍动，近日暑犹残。九陌浮埃减，千峰爽气攒。

换衣防竹暮，沈果讶泉寒。宫响传花杵，天清出露盘。

高禽当侧弁，游鲔对凭栏。一奏招商曲，空令继唱难。主

卷292_9 【和李员外与舍人咏玫瑰花寄徐侍郎】司空曙

仙吏紫薇郎，奇花共玩芳。攒星排绿蒂，照眼发红光。

暗妒翻阶药，遥连直署香。游枝蜂绕易，碍刺鸟衔妨。

露湿凝衣粉，风吹散蕊黄。蒙茏珠树合，焕烂锦屏张。

留客胜看竹，思人比爱棠。如传采蘋咏，远思满潇湘。知

卷292_10 【冬夜耿拾遗王秀才就宿因伤故人】司空曙

旧时闻笛泪，今夜重沾衣。方恨同人少，何堪相见稀。

竹烟凝涧壑，林雪似芳菲。多谢劳车马，应怜独掩扉。主

卷292_11 【早春游慈恩南池】司空曙

山寺临池水，春愁望远生。蹋桥逢鹤起，寻竹值泉横。

新柳丝犹短，轻蘋叶未成。还如虎溪上，日暮伴僧行。斋

卷292_12 【雨夜见投之作】司空曙

出户繁星尽，池塘暗不开。动衣凉气度，遰树远声来。

灯外初行电，城隅偶隐雷。因知谢文学，晓望比尘埃。古

卷292_13 【龙池寺望月寄韦使君阎别驾】司空曙

清光此夜中，万古望应同。当野山沈雾，低城树有风。

花宫纷共邃，水府皓相空。遥想高楼上，唯君对庾公。知

卷292_14 【秋夜忆兴善院寄苗发】司空曙

右军多住寺，此夜后池秋。自与山僧伴，那因洛客愁。

卷帘霜霭霭，满目水悠悠。若有诗相赠，期君忆惠休。主

卷292_15 【病中寄郑十六兄】司空曙

倦枕欲徐行，开帘秋月明。手便筇杖冷，头喜葛巾轻。

绿草前侵水，黄花半上城。虚消此尘景，不见十年兄。斋

卷292_16 【卫明府寄枇杷叶以诗答】司空曙

倾筐呈绿叶，重叠色何鲜。讵是秋风里，犹如晓露前。

仙方当见重，消疾本应便。全胜甘蕉赠，空投谢氏篇。古

卷292_17 【过庆宝寺（一作耿湋诗，题作废宝光寺）】司空曙

黄叶前朝寺，无僧寒殿开。池晴龟出曝，松暮鹤飞回。

古井碑横草，阴廊画杂苔。禅宫亦销歇，尘世转堪哀。知

卷292_18 【奉和张大夫酬高山人】司空曙

野客居铃阁，重门将校稀。豸冠亲谷弁，龟印识荷衣。

座右寒飙爽，谈馀暮角微。苍生须太傅，山在岂容归。主

卷292_19 【送严使君游山】司空曙

家楚依三户，辞州选一钱。酒杯同寄世，客棹任销年。

赤烧兼山远，青芜与浪连。青春明月夜，知上鄂君船。斋

卷292_20 【送柳震归蜀】司空曙

白日双流静，西看蜀国春。桐花能乳鸟，竹节竞祠神。

蹇步徒相望，先鞭不可亲。知从江仆射，登榻更何人。古

卷292_21 【送乐平苗明府】司空曙

天际山多处，东安古邑深。绿田通竹里，白浪隔枫林。

诗有江僧和，门唯越客寻。应将放鱼化，一境表吾心。知

卷292_22 【赠送郑钱二郎中】司空曙

梅含柳已动，昨日起东风。惆怅心徒壮，无如鬓作翁。

百年飘若水，万绪尽归空。何可宗禅客，迟回岐路中。主

卷292_23 【酬郑十四望驿不得同宿见赠因寄张参军】司空曙

逢君喜成泪，暂似故乡中。谪宦犹多惧，清宵不得终。

月烟高有鹤，宿草净无虫。明日郄超会，应思下客同。斋

卷292_24 【暮春野望寄钱起（一作耿湋诗）】司空曙

草长花落树，羸病强寻春。无复少年意，空馀华发新。

青原高见水，白社静逢人。寄谢南宫客，轩车不可亲。古

卷292_25 【送王使君小子孝廉登科归省】司空曙

年少通经学，登科尚佩觿。张冯本名士，蔡廓是佳儿。

鞍马临岐路，龙钟对别离。寄书胡太守，请与故人知。知

卷292_26 【云阳寺石竹花】司空曙

一自幽山别，相逢此寺中。高低俱出叶，深浅不分丛。

野蝶难争白，庭榴暗让红。谁怜芳最久，春露到秋风。主

卷292_27 【送高胜重谒曹王】司空曙

江上青枫岸，阴阴万里春。朝辞郢城酒，暮见洞庭人。

兴比乘舟访，恩怀倒屣亲。想君登旧榭，重喜扫芳尘。斋

卷292_28 【闲园书事招畅当】司空曙

闻蝉昼眠后，欹枕对蓬蒿。羸病懒寻戴，田园方咏陶。

傍檐虫挂静，出树蝶飞高。惆怅临清镜，思君见鬓毛。古

卷292_29 【过钱员外】司空曙

为郎头已白，迹向市朝稀。移病居荒宅，安贫著败衣。

野园随客醉，雪寺伴僧归。自说东峰下，松萝满故扉。知

卷292_30 【赠庾侍御】司空曙

年少身无累，相逢忆此时。雪过云寺宿，酒向竹园期。

白发今催老，清琴但起悲。唯应逐宗炳，内学愿为师。主

卷292_31 【赠李端】司空曙

共忆南浮日，登高望若何。楚田湖草远，江寺海榴多。

载酒寻山宿，思人带雪过。东西几回别，此会各蹉跎。斋

卷292_32 【送流人】司空曙

闻说南中事，悲君重窜身。山村枫子鬼，江庙石郎神。

童稚留荒宅，图书托故人。青门好风景，为尔一沾巾。古

卷292_33 【过胡居士睹王右丞遗文】司空曙

旧日相知尽，深居独一身。闭门空有雪，看竹永无人。

每许前山隐，曾怜陋巷贫。题诗今尚在，暂为拂流尘。知

卷292_34 【送郎使君赴郢州】司空曙

使君持节去，云水满前程。楚寺多连竹，江樯远映城。

登楼向月望，赛庙傍山行。若动思乡咏，应贻谢步兵。主

卷292_35 【贼平后送人北归】司空曙

世乱同南去，时清独北还。他乡生白发，旧国见青山。

晓月过残垒，繁星宿故关。寒禽与衰草，处处伴愁颜。斋

卷292_36 【观猎骑（一作公子行）】司空曙

缠臂绣纶巾，貂裘窄称身。射禽风助箭，走马雪翻尘。

金埒争开道，香车为驻轮。翩翩不知处，传是霍家亲。古

卷292_37 【同苗员外宿荐福常师房（一作秋喜卢纶同宿寺）】司空曙

浮生共多故，聚宿喜君同。人息时闻磬，灯摇乍有风。

霜阶疑水际，夜木似山中。一愿持如意，长来事远公。知

卷292_38 【送乔广下第归淮南】司空曙

遥想长淮尽，荒堤楚路斜。戍旌标白浪，罟网入青葭。

啼鸟仍临水，愁人更见花。东堂一枝在，为子惜年华。主

卷292_39 【风筝】司空曙

高风吹玉柱，万籁忽齐飘。飒树迟难度，萦空细渐销。

松泉鹿门夜，笙鹤洛滨朝。坐与真僧听，支颐向寂寥。斋

卷292_40 【闲居寄苗发】司空曙

渐向浮生老，前期竟若何。独身居处静，永夜坐时多。

厌逐青林客，休吟白雪歌。支公有遗寺，重与谢安过。古

卷292_41 【送王先生归南山】司空曙

儒中年最老，独有济南生。爱子方传业，无官自耦耕。

竹通山舍远，云接雪田平。愿作门人去，相随隐姓名。知

卷292_42 【寄天台秀师】司空曙

天台瀑布寺，传有白头师。幻迹示羸病，空门无住持。

雪晴看鹤去，海夜与龙期。永愿亲瓶屦，呈功得问疑。主

卷292_43 【送夏侯审赴宁国】司空曙

青圻连白浪，晓日渡南津。山叠陵阳树，舟多建业人。

烟霞高占寺，枫竹暗停神。如接玄晖集，江丞独见亲。斋

卷292_44 【云阳馆与韩绅（一作韩升卿）宿别】司空曙

故人江海别，几度隔山川。乍见翻疑梦，相悲各问年。

孤灯寒照雨，湿竹暗浮烟。更有明朝恨，离杯惜共传。古

卷292_45 【送卢使君赴夔州】司空曙

铙管随旌旆，高秋远上巴。白波连雾雨，青壁断蒹葭。

凭几双童静，登楼万井斜。政成知变俗，当应画轮车。知

卷292_46 【夜闻回雁】司空曙

雁响天边过，高高望不分。飕飗传细雨，嘹唳隔长云。

散向谁家尽，归来几客闻。还将今夜意，西海话苏君。主

卷292_47 【赋得的的帆向浦】司空曙

向浦参差去，随波远近还。初移芳草里，正在夕阳间。

隐映回孤驿，微明出乱山。向空看不尽，归思满江关。斋

卷292_48 【秋思呈尹植裴说（一本题下有郑洞二字）】司空曙

静向懒相偶，年将衰共催。前途欢不集，往事恨空来。

昼景委红叶，月华销绿苔。沈思竟何有，坐结玉琴哀。古

卷292_49 【闲园即事寄暕公】司空曙

欲就东林寄一身，尚怜儿女未成人。柴门客去残阳在，

药圃虫喧秋雨频。近水方同梅市隐，曝衣多笑阮家贫。

深山兰若何时到，羡与闲云作四邻。古

卷292_50 【题暕上人院】司空曙

闭门不出自焚香，拥褐看山岁月长。雨后绿苔生石井，

秋来黄叶遍绳床。身闲何处无真性，年老曾言隐故乡。

更说本师同学在，几时携手见衡阳。古

卷292_51 【长安晓望寄程补阙（一作包何诗）】司空曙

迢递山河拥帝京，参差宫殿接云平。风吹晓漏经长乐，

柳带晴烟出禁城。天净笙歌临路发，日高车马隔尘行。

独有浅才甘未达，多惭名在鲁诸生。古

卷292_52 【下第日书情寄上叔父】司空曙

微才空觉滞京师，末学曾为叔父知。雪里题诗偏见赏，

林间饮酒独令随。游客尽伤春色老，贫居还惜暮阴移。

欲归江海寻山去，愿报何人得桂枝。古

卷292_53 【南原望汉宫】司空曙

荒原空有汉宫名，衰草茫茫雉堞平。连雁下时秋水在，

行人过尽暮烟生。西陵歌吹何年绝，南陌登临此日情。

故事悠悠不可问，寒禽野水自纵横。古

卷292_54 【早夏寄元校书】司空曙

独游野径送芳菲，高竹林居接翠微。绿岸草深虫入遍，

青丛花尽蝶来稀。珠荷荐果香寒簟，玉柄摇风满夏衣。

蓬荜永无车马到，更当斋夜忆玄晖。古

卷292_55 【赠衡岳隐禅师】司空曙

拥褐安居南岳头，白云高寺见衡州。石窗湖水摇寒月，

枫树猿声报夜秋。讲席旧逢山鸟至，梵经初向竺僧求。

垂垂身老将传法，因下人间遂北游。古

卷292_56 【题凌云寺】司空曙

春山古寺绕沧波，石磴盘空鸟道过。百丈金身开翠壁，

万龛灯焰隔烟萝。云生客到侵衣湿，花落僧禅覆地多。

不与方袍同结社，下归尘世竟如何。古

卷292_57 【晦日益州北池陪宴】司空曙

临泛从公日，仙舟翠幕张。七桥通碧沼，双树接花塘。

玉烛收寒气，金波隐夕光。野闻歌管思，水静绮罗香。

游骑萦林远，飞桡截岸长。郊原怀灞浐，陂溠写江潢。

常侍传花诏，偏裨问羽觞。岂令南岘首，千载播馀芳。斋

卷292_58 【送曲山人之衡州】司空曙

白石先生眉发光，已分甜雪饮红浆。衣巾半染烟霞气，

语笑兼和药草香。茅洞玉声流暗水，衡山碧色映朝阳。

千年城郭如相问，华表峨峨有夜霜。斋

卷292_59 【立秋日】司空曙

律变新秋至，萧条自此初。花酣莲报谢，叶在柳呈疏。

澹日非云映，清风似雨馀。卷帘凉暗度，迎扇暑先除。

草静多翻燕，波澄乍露鱼。今朝散骑省，作赋兴何如。斋

卷292_60 【咏古寺花】司空曙

共爱芳菲此树中，千跗万萼裹枝红。

迟迟欲去犹回望，覆地无人满寺风。

卷292_61 【酬张芬有赦后见赠（一作司空图诗）】司空曙

紫凤朝衔五色书，阳春忽布网罗除。已将心变寒灰后，

岂料光生腐草馀。建水风烟收客泪，杜陵花竹梦郊居。

劳君故有诗相赠，欲报琼瑶恨不如。知

卷292_62 【哭苗员外呈张参军（苗公即参军舅氏）】司空曙

思君宁家宅，久接竹林期。尝值偷琴处，亲闻比玉时。

高人不易合，弱冠早相知。试艺临诸友，能文即我师。

凌寒松未老，先暮槿何衰。季子生前别，羊昙醉后悲。

寿堂乖一恸，奠席阻长辞。因沥殊方泪，遥成墓下诗。古

卷292_63 【金陵怀古】司空曙

辇路江枫暗，宫庭野草春。伤心庾开府，老作北朝臣。主

卷292_64 【发渝州却寄韦判官】司空曙

红烛津亭夜见君，繁弦急管两纷纷。

平明分手空江转，唯有猿声满水云。

卷292_65 【送卢彻之太原谒马尚书】司空曙

榆落雕飞关塞秋，黄云画角见并州。

翩翩羽骑双旌后，上客亲随郭细侯。

卷292_66 【峡口送友人】司空曙

峡口花飞欲尽春，天涯去住泪沾巾。

来时万里同为客，今日翻成送故人。

卷292_67 【故郭婉仪挽歌】司空曙

一日辞秦镜，千秋别汉宫。岂唯泉路掩，长使月轮空。

苦色凝朝露，悲声切暝风。婉仪馀旧德，仍载礼经中。知

卷292_68 【送翰林张学士岭南勒圣碑】司空曙

汉恩天外洽，周颂日边称。文独司空羡，书兼太尉能。

出关逢北雁，度岭逐南鹏。使者翰林客，馀春归灞陵。主

卷292_69 【送吉校书东归】司空曙

少年芸阁吏，罢直暂归休。独与亲知别，行逢江海秋。

听猿看楚岫，随雁到吴洲。处处园林好，何人待子猷。斋

卷292_70 【早春游望】司空曙

东风春未足，试望秦城曲。青草状寒芜，黄花似秋菊。

壮将欢共去，老与悲相逐。独作游社人，暮过威辇宿。古

卷292_71 【秋日趋府上张大夫】司空曙

重城洞启肃秋烟，共说羊公在镇年。鞞鼓暗惊林叶落，

旌旗遥拂雁行偏。石过桥下书曾受，星降人间梦已传。

谪吏何能沐风化，空将歌颂拜车前。古

卷292_72 【竹里径】司空曙

幽径行迹稀，清阴苔色古。萧萧风欲来，乍似蓬山雨。主

卷292_73 【黄子陂】司空曙

岸芳春色晓，水影夕阳微。寂寂深烟里，渔舟夜不归。古

卷292_74 【田鹤】司空曙

散下渚田中，隐见菰蒲里。哀鸣自相应，欲作凌风起。主

卷292_75 【药园】司空曙

春园芳已遍，绿蔓杂红英。独有深山客，时来辨药名。古

卷292_76 【石井】司空曙

苔色遍春石，桐阴入寒井。幽人独汲时，先乐残阳影。主

卷292_77 【板桥】司空曙

横遮野水石，前带荒村道。来往见愁人，清风柳阴好。古

卷292_78 【石莲花】司空曙

今逢石上生，本自波中有。红艳秋风里，谁怜众芳后。主

卷292_79 【远寺钟】司空曙

杳杳疏钟发，因风清复引。中宵独听之，似与东林近。古

卷292_80 【松下雪】司空曙

不随晴野尽，独向深松积。落照入寒光，偏能伴幽寂。主

卷292_81 【新柳】司空曙

全欺芳蕙晚，似妒寒梅疾。撩乱发青条，春风来几日。古

卷292_82 【唐昌公主院看花】司空曙

遗殿空长闭，乘鸾自不回。至今荒草上，寥落旧花开。主

卷292_83 【别张讚】司空曙

今日山晴后，残蝉菊发时。登楼见秋色，何处最相思。古

卷292_84 【晚思】司空曙

蛩馀窗下月，草湿阶前露。晚景凄我衣，秋风入庭树。主

卷292_85 【留卢秦卿（一作郎士元诗）】司空曙

知有前期在，难分此夜中。无将故人酒，不及石尤风。古

卷292_86 【登岘亭】司空曙

岘山回首望秦关，南向荆州几日还。

今日登临唯有泪，不知风景在何山。

卷292_87 【哭麹山人（一作耿湋诗）】司空曙

忆昔秋风起，君曾叹逐臣。何言芳草日，自作九泉人。古

卷292_88 【过坚上人故院与李端同赋】司空曙

旧依支遁宿，曾与戴颙来。今日空林下，唯知见绿苔。主

卷292_89 【病中嫁女妓】司空曙

万事伤心在目前，一身垂泪对花筵。

黄金用尽教歌舞，留与他人乐少年。

卷292_90 【江村即事】司空曙

钓罢归来不系船，江村月落正堪眠。

纵然一夜风吹去，只在芦花浅水边。

