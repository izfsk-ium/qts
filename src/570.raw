卷570_1 【静夜相思】李群玉

山空天籁寂，水榭延轻凉。浪定一浦月，藕花闲自香。斋

卷570_2 【桂州经佳人故居】李群玉

桂水依旧绿，佳人本不还。只应随暮雨，飞入九疑山。知

卷570_3 【放鱼】李群玉

早觅为龙去，江湖莫漫游。须知香饵下，触口是铦钩。斋

卷570_4 【莲叶】李群玉

根是泥中玉，心承露下珠。在君塘下种，埋没任春浦。知

卷570_5 【客愁二首】李群玉

客愁看柳色，日日逐春深。荡漾春风起，谁知历乱心。斋

客愁看柳色，日日逐春长。凭送湘流水，绵绵入帝乡。主

卷570_6 【洞庭干二首】李群玉

借问蓬莱水，谁逢清浅年。伤心云梦泽，岁岁作桑田。古

朱宫紫贝阙，一旦作沙洲。八月还平在，鱼虾不用愁。斋

卷570_7 【病起别主人】李群玉

益愧千金少，情将一饭殊。恨无泉客泪，尽泣感恩珠。知

卷570_8 【火炉前坐】李群玉

孤灯照不寐，风雨满西林。多少关心事，书灰到夜深。斋

卷570_9 【古词】李群玉

一合相思泪，临江洒素秋。碧波如会意，却与向西流。知

卷570_10 【嘲卖药翁】李群玉

劚尽春山土，辛勤卖药翁。莫抛破笠子，留作败天公。斋

卷570_11 【伤小女痴儿】李群玉

哭尔春日短，支颐长叹嗟。不如半死树，犹吐一枝花。知

卷570_12 【青鹢】李群玉

独立蒹葭雨，低飞浦屿风。须知毛色下，莫入鹭鸶丛。斋

卷570_13 【池塘晚景】李群玉

风荷珠露倾，惊起睡。月落池塘静，金刀剪一声。知

卷570_14 【役从叔】李群玉

可惜出群蹄，毛焦久卧泥。孙阳如不顾，骐骥向谁嘶。斋

卷570_15 【恼自澄】李群玉

常闻天女会，玉指散天花。莫遣春风里，红芳点袈裟。知

卷570_16 【读贾谊传】李群玉

卑湿长沙地，空抛出世才。已齐生死理，鵩鸟莫为灾。斋

卷570_17 【寄人】李群玉

寄语双莲子，须知用意深。莫嫌一点苦，便拟弃莲心。知

卷570_18 【寄韦秀才】李群玉

荆台兰渚客，寥落共含情。空馆相思夜，孤灯照雨声。斋

卷570_19 【春日寄友（一作春日南台初晴望寄友）】李群玉

晴气熏樱蕊，丰蒙雪满林。请君三斗酒，醉卧白罗岑。知

卷570_20 【题竹】李群玉

一顷含秋绿，森风十万竿。气吹朱夏转，声扫碧霄寒。斋

卷570_21 【怀初公】李群玉

不见休上人，空伤碧云思。何处开宝书，秋风海光寺。知

卷570_22 【龙安寺佳人阿最歌八首】李群玉

团团明月面，冉冉柳枝腰。未入鸳鸯被，心长似火烧。斋

见面知何益，闻名忆转深。拳挛荷叶子，未得展莲心。主

欲摘不得摘，如看波上花。若教亲玉树，情愿作蒹葭。知

门路穿茶焙，房门映竹烟。会须随鹿女，乞火到窗前。古

不是求心印，都缘爱绿珠。何须同泰寺，然后始为奴。斋

既为金界客，任改净人名。愿扫琉璃地，烧香过一生。主

素腕撩金索，轻红约翠纱。不如栏下水，终日见桃花。知

第一龙宫女，相怜是阿谁。好鱼输獭尽，白鹭镇长饥。古

卷570_23 【野鸭】李群玉

鸂鶒借毛衣，喧呼鹰隼稀。云披菱藻地，任汝作群飞。主

卷570_24 【题二妃庙】李群玉

黄陵庙前春已空，子规啼血滴松风。

不知精爽归何处，疑是行云秋色中。

卷570_25 【寄友二首】李群玉

野水晴山雪后时，独行村落更相思。

无因一向溪头醉，处处寒梅映酒旗。

花落轻寒酒熟迟，醉眠不及落花期。

愁人相忆春山暮，烟树苍苍播谷时。

卷570_26 【桃源】李群玉

我到瞿真上升处，山川四望使人愁。

紫雪白鹤去不返，唯有桃花溪水流。

卷570_27 【题王侍御宅】李群玉

门向沧江碧岫开，地多鸥鹭少尘埃。

绿阴十里滩声里，闲自王家看竹来。

卷570_28 【闻湘南从叔朝觐】李群玉

长沙地窄却回时，舟楫駸駸向凤池。

为报湘川神女道，莫教云雨湿旌旗。

卷570_29 【汉阳太白楼】李群玉

江上层楼翠霭间，满帘春水满窗山。

青枫绿草将愁去，远入吴云暝不还。

卷570_30 【送客】李群玉

沅水罗文海燕回，柳条牵恨到荆台。

定知行路春愁里，故郢城边见落梅。

卷570_31 【醴陵道中】李群玉

别酒离亭十里强，半醒半醉引愁长。

无端寂寂春山路，雪打溪梅狼藉香。

卷570_32 【校书叔遗暑服】李群玉

翠云箱里叠樬栊，楚葛湘纱净似空。

便著清江明月夜，轻凉与挂一身风。

卷570_33 【赠魏三十七】李群玉

名珪字玉净无瑕，美誉芳声有数车。

莫放焰光高二丈，来年烧杀杏园花。

卷570_34 【酬崔表仁】李群玉

昨日朱门一见君，忽惊野鹤在鸡群。

不应长啄潢污水，早晚归飞碧落云。

卷570_35 【旅游番禺献凉公】李群玉

帝乡群侣杳难寻，独立沧洲岁暮心。

野鹤栖飞无远近，稻粱多处是恩深。

卷570_36 【长沙元门寺张璪员外壁画】李群玉

片石长松倚素楹，翛然云壑见高情。

世人只爱凡花鸟，无处不知梁广名。

卷570_37 【请告出春明门】李群玉

本不将心挂名利，亦无情意在樊笼。

鹿裘藜杖且归去，富贵荣华春梦中。

卷570_38 【引水行】李群玉

一条寒玉走秋泉，引出深萝洞口烟。

十里暗流声不断，行人头上过潺湲。

卷570_39 【移松竹】李群玉

龙髯凤尾乱飕飕，带雾停风一亩秋。

待取满庭苍翠合，酒尊书案闭门休。

卷570_40 【叹灵鹫寺山榴】李群玉

水蝶岩蜂俱不知，露红凝艳数千枝。

山深春晚无人赏，即是杜鹃催落时。

卷570_41 【黄陵庙（一作李远诗）】李群玉

黄陵庙前莎草春，黄陵女儿茜裙新。

轻舟短棹唱歌去，水远山长愁杀人。

卷570_42 【北亭】李群玉

斜雨飞丝织晓空，疏帘半卷野亭风。

荷花向尽秋光晚，零落残红绿沼中。

卷570_43 【送客往涔阳】李群玉

春与春愁逐日长，远人天畔远思乡。

蘋生水绿不归去，孤负东溪七里庄。

卷570_44 【寄友人鹿胎冠子】李群玉

数点疏星紫锦斑，仙家新样剪三山。

宜与谢公松下戴，净簪云发翠微间。

卷570_45 【江南】李群玉

鳞鳞别浦起微波，泛泛轻舟桃叶歌。

斜雪北风何处宿，江南一路酒旗多。

卷570_46 【答友人寄新茗】李群玉

满火芳香碾麹尘，吴瓯湘水绿花新。

愧君千里分滋味，寄与春风酒渴人。

卷570_47 【峡山寺上方】李群玉

满院泉声水殿凉，疏帘微雨野松香。

东峰下视南溟月，笑踏金波看海光。

卷570_48 【秋登涔阳城二首】李群玉

万户砧声水国秋，凉风吹起故乡愁。

行人望远偏伤思，白浪青枫满北楼。

穿针楼上闭秋烟，织女佳期又隔年。

斜笛夜深吹不落，一条银汉挂秋天。

卷570_49 【钓鱼】李群玉

七尺青竿一丈丝，菰浦叶里逐风吹。

几回举手抛芳饵，惊起沙滩水鸭儿。

卷570_50 【酬魏三十七】李群玉

静里寒香触思初，开缄忽见二琼琚。

一吟丽可风流极，没得弘文李校书。

卷570_51 【赠琵琶妓】李群玉

我见鸳鸯飞水上，君还望月苦相思。

一双裙带同心结，早寄黄鹂孤雁儿。

卷570_52 【落帆后赋得二绝】李群玉

平湖茫茫春日落，危樯独映沙洲泊。

上岸闲寻细草行，古查飞起黄金鹗。

水浮秋烟沙晓雪，皎洁无风灯影彻。

海客云帆未挂时，相与缘江拾明月。

卷570_53 【赠人】李群玉

曾留宋玉旧衣裳，惹得巫山梦里香。

云雨无情难管领，任他别嫁楚襄王。

卷570_54 【赠妓人】李群玉

谁家少女字千金，省向人间逐处寻。

今日分明花里见，一双红脸动春心。

卷570_55 【山榴】李群玉

洞中春气蒙笼暄，尚有红英千树繁。

可怜夹水锦步障，羞数石家金谷园。

卷570_56 【鸂鶒】李群玉

锦羽相呼暮沙曲，波上双声戛哀玉。

霞明川静极望中，一时飞灭青山绿。

卷570_57 【沅江渔者】李群玉

倚棹汀洲沙日晚，江鲜野菜桃花饭。

长歌一曲烟霭深，归去沧江绿波远。

卷570_58 【题金山寺石堂】李群玉

白波四面照楼台，日夜潮声绕寺回。

千叶红莲高会处，几曾龙女献珠来。

卷570_59 【戏赠魏十四】李群玉

兰浦秋来烟雨深，几多情思在琴心。

知君调得东家子，早晚和鸣入锦衾。

卷570_60 【和人赠别】李群玉

嚬黛低红别怨多，深亭芳恨满横波。

声中唱出缠绵意，泪落灯前一曲歌。

卷570_61 【宿巫山庙二首】李群玉

寂寞高堂别楚君，玉人天上逐行云。

停舟十二峰峦下，幽佩仙香半夜闻。

庙闭春山晓月光，波声回合树苍苍。

自从一别襄王梦，云雨空飞巫峡长。

卷570_62 【伤柘枝妓】李群玉

曾见双鸾舞镜中，联飞接影对春风。

今来独在花筵散，月满秋天一半空。

卷570_63 【题樱桃】李群玉

春初携酒此花间，几度临风倒玉山。

今日叶深黄满树，再来惆怅不能攀。

卷570_64 【恼从兄】李群玉

芳草萋萋新燕飞，芷汀南望雁书稀。

武陵洞里寻春客，已被桃花迷不归。

卷570_65 【紫极宫斋后】李群玉

紫府空歌碧落寒，晓星寥亮月光残。

一群白鹤高飞上，唯有松风吹石坛。

卷570_66 【春晚】李群玉

思乡之客空凝嚬，天边欲尽未尽春。

独攀江树深不语，芳草落花愁杀人。

卷570_67 【喜浑吉见访】李群玉

公子春衫桂水香，远冲飞雪过书堂。

贫家冷落难消日，唯有松筠满院凉。

卷570_68 【索曲送酒】李群玉

帘外春风正落梅，须求狂药解愁回。

烦君玉指轻拢撚，慢拨鸳鸯送一杯。

卷570_69 【山驿梅花】李群玉

生在幽崖独无主，溪萝涧鸟为俦侣。

行人陌上不留情，愁香空谢深山雨。

卷570_70 【重阳日上渚宫杨尚书】李群玉

落帽台边菊半黄，行人惆怅对重阳。

荆州一见桓宣武，为趁悲秋入帝乡。

卷570_71 【书院二小松】李群玉

一双幽色出凡尘，数粒秋烟二尺鳞。

从此静窗闻细韵，琴声长伴读书人。

卷570_72 【劝人庐山读书】李群玉

怜君少隽利如锋，气爽神清刻骨聪。

片玉若磨唯转莹，莫辞云水入庐峰。

卷570_73 【言怀】李群玉

白鹤高飞不逐群，嵇康琴酒鲍昭文。

此身未有栖归处，天下人间一片云。

卷570_74 【闻笛】李群玉

冉冉生山草何异，截而吹之动天地。

望乡台上望乡时，不独落梅兼落泪。

卷570_75 【晓宴】李群玉

金波西倾银汉落，绿树含烟倚朱阁。

晓华胧xz闻调笙，一点残灯隔罗幕。

卷570_76 【将游荆州投魏中丞】李群玉

贫埋病压老巑岏，拂拭菱花不喜看。

又恐无人肯青眼，事须凭仗小还丹。

卷570_77 【二辛夷】李群玉

狂吟辞舞双白鹤，霜翎玉羽纷纷落。

空庭向晚春雨微，却敛寒香抱瑶萼。

卷570_78 【题龙潭西斋】李群玉

寂寞幽斋暝烟起，满径西风落松子。

远公一去兜率宫，唯有面前虎溪水。

卷570_79 【中秋寄南海梁侍御】李群玉

海静天高景气殊，鲸睛失彩蚌潜珠。

不知今夜越台上，望见瀛洲方丈无。

卷570_80 【戏赠姬人（一作张祜与杜牧联句诗）】李群玉

骰子巡抛裹手拈，无因得见玉纤纤。

但知谑道金钗落，图向人前露指尖。

卷570_81 【大庾山岭别友人】李群玉

筼筜无子鸳雏饥，毛彩凋摧不得归。

谁念火云千嶂里，低身犹傍鹧鸪飞。

卷570_82 【石门戍】李群玉

到此空思吴隐之，潮痕草蔓上幽碑。

人来皆望珠玑去，谁咏贪泉四句诗。

卷570_83 【文殊院避暑】李群玉

赤日黄埃满世间，松声入耳即心闲。

愿寻五百仙人去，一世清凉住雪山。

卷570_84 【南庄春晚二首】李群玉

连云草映一条陂，鸂鶒双双带水飞。

南村小路桃花落，细雨斜风独自归。

草暖沙长望去舟，微茫烟浪向巴丘。

沅江寂寂春归尽，水绿蘋香人自愁。

卷570_85 【湘妃庙】李群玉

少将风月怨平湖，见尽扶桑水到枯。

相约杏花坛上去，画栏红紫斗樗蒲。

