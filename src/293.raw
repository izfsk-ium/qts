卷293_1 【送郑明府贬岭南】司空曙

青枫江色晚，楚客独伤春。共对一尊酒，相看万里人。

猜嫌成谪宦，正直不防身。莫畏炎方久，年年雨露新。主

卷293_2 【寄卫明府常见短靴褐裘，又务持诵是以有末句之赠】司空曙

柴桑官舍近东林，儿稚初髫即道心。侧寄绳床嫌凭几，

斜安苔帻懒穿簪。高僧静望山僮逐，走吏喧来水鸭沈。

翠竹黄花皆佛性，莫教尘境误相侵。主

卷293_3 【酬李端校书见赠】司空曙

绿槐垂穗乳乌飞，忽忆山中独未归。青镜流年看发变，

白云芳草与心违。乍逢酒客春游惯，久别林僧夜坐稀。

昨日闻君到城阙，莫将簪弁胜荷衣。主

卷293_4 【过卢秦卿旧居】司空曙

五柳茅茨楚国贤，桔槔蔬圃水涓涓。黄花寒后难逢蝶。

红叶晴来忽有蝉。韩康助采君臣药，支遁同看内外篇。

为问潜夫空著论，如何侍从赋甘泉。主

卷293_5 【秋园】司空曙

伤秋不是惜年华，别忆春风碧玉家。

强向衰丛见芳意，茱萸红实似繁花。

卷293_6 【送王使君赴太原拜节度副使】司空曙

新从刘太尉，结束向并州。络脑青丝骑，盘囊锦带钩。

出关逢将校，下岭拥戈矛。匣闭黄云冷，山传画角秋。

剑锋将破虏，函道罢登楼。岂作书生老，当封万户侯。古

卷293_7 【拟百劳歌】司空曙

朱丝纽弦金点杂，双蒂芙蓉共开合。谁家稚女著罗裳，

红粉青眉娇暮妆。木难作床牙作席，云母屏风光照壁。

玉颜年几新上头，回身敛笑多自羞。红销月落不复见，

可惜当时谁拂面。斋

卷293_8 【迎神】司空曙

吉日兮临水，沐青兰兮白芷。假山鬼兮请东皇，

托灵均兮邀帝子。吹参差兮正苦。舞婆娑兮未已。

鸾旌圆盖望欲来，山雨霏霏江浪起。神既降兮我独知，

目成再拜为陈词。主

卷293_9 【送神】司空曙

神之去，回风袅袅云容与。桂尊瑶席不复陈，

苍山绿水暮愁人。斋

卷293_10 【残莺百啭歌同王员外耿拾遗吉中孚李端游慈恩各赋一物】司空曙

残莺一何怨，百啭相寻续。始辨下将高，稍分长复促。

绵蛮巧状语，机节终如曲。野客赏应迟，幽僧闻讵足。

禅斋深树夏阴清，零落空馀三两声。金谷筝中传不似，

山阳笛里写难成。忆昨乱啼无远近，晴宫晓色偏相引。

送暖初随柳色来，辞芳暗逐花枝尽。歌残莺，歌残莺，

悠然万感生。谢脁羁怀方一听，何郎闲吟本多情。

乃知众鸟非俦比，暮噪晨鸣倦人耳。共爱奇音那可亲，

年年出谷待新春。此时断绝为君惜，明日玄蝉催发白。主

卷293_11 【过终南柳处士】司空曙

云起山苍苍，林居萝薜荒。幽人老深境，素发与青裳。

雨涤莓苔绿，风摇松桂香。洞泉分溜浅，岩笋出丛长。

败屦安松砌，馀棋在石床。书名一为别，还路已堪伤。主

卷293_12 【春送郭大之官】司空曙

明府之官官舍春，春风辞我两三人。

可怜江县闲无事，手板支颐独咏贫。

卷293_13 【送郑锡（曙曾事此公季父）】司空曙

汉阳云树清无极，蜀国风烟思不堪。

莫怪别君偏有泪，十年曾事晋征南。

卷293_14 【同张参军喜李尚书寄新琴】司空曙

新琴传凤凰，晴景称高张。白玉连徽净，朱丝系爪长。

轻埃随拂拭，杂籁满铿锵。暗想山泉合，如亲兰蕙芳。

正声消郑卫，古状掩笙簧。远识贤人意，清风愿激扬。主

卷293_15 【苦热】司空曙

暑气发炎州，焦烟远未收。啸风兼炽焰，挥汗讶成流。

鹳鹊投林尽，龟鱼拥石稠。漱泉齐饮酎，衣葛剧兼裘，

长簟贪欹枕，轻巾懒挂头。招商如有曲，一为取新秋。主

卷293_16 【送人归黔府】司空曙

伏波箫鼓水云中，长戟如霜大旆红。

油幕晓开飞鸟绝，翩翩上将独趋风。

卷293_17 【杂兴】司空曙

月没辽城暗出师，双龙金角晓天悲。

黄尘满目随风散，不认将军燕尾旗。

卷293_18 【岁暮怀崔峒耿湋】司空曙

腊月江天见春色，白花青柳疑寒食。

洛阳旧社各东西，楚国游人不相识。

卷293_19 【观妓】司空曙

翠蛾红脸不胜情，管绝弦馀发一声。

银烛摇摇尘暗下，却愁红粉泪痕生。

卷293_20 【过长林湖西酒家】司空曙

湖草青青三两家，门前桃杏一般花。

迁人到处唯求醉，闻说渔翁有酒赊。

卷293_21 【过阎采病居】司空曙

每逢佳节何曾坐，唯有今年不得游。

张邴卧来休送客，菊花枫叶向谁秋。

卷293_22 【送程秀才】司空曙

悠悠多路岐，相见又别离。东风催节换，焰焰春阳散。

楚草渐烟绵，江云亦芜漫。送子恨何穷，故关如梦中。

游人尽还北，旅雁辞南国。枫树几回青，逐臣归不得。主

卷293_23 【长林令卫象饧丝结歌】司空曙

主人雕盘盘素丝，寒女眷眷墨子悲。乃言假使饧为之，

八珍重沓失颜色。手援玉箸不敢持，始状芙蓉新出水。

仰坼重衣倾万蕊，又如合欢交乱枝，红茸向暮花参差。

吴蚕络茧抽尚绝，细缕纤毫看欲灭。雪发羞垂倭堕鬟，

绣囊畏并茱萸结。我爱此丝巧，妙绝世间无，

为君作歌陈座隅。斋

卷293_24 【酬崔峒见寄（一作江湖秋思）】司空曙

趋陪禁掖雁行随，迁放江潭鹤发垂。素浪遥疑太液水，

青枫忽似万年枝。嵩南春遍愁魂梦。壶口云深隔路岐。

共望汉朝多沛泽，苍蝇早晚得先知。斋

卷293_25 【闻春雷】司空曙

水国春雷早，阗阗若众车。自怜迁逐者，犹滞蛰藏馀。知

卷293_26 【晚秋西省寄上李韩二舍人】司空曙

昼漏传清唱，天恩禁旅秋。雁亲承露掌，砧隔曝衣楼。

赐膳中人送，馀香侍女收。仍闻劳上直，晚步凤池头。主

卷293_27 【下武昌江行望涔阳】司空曙

悠悠次楚乡，楚口下涔阳。雪隐洲渚暗，沙高芦荻黄。

渔人共留滞，水鸟自喧翔。怀土年空尽，春风又淼茫。斋

卷293_28 【送史申之峡州】司空曙

峡口巴江外，无风浪亦翻。蒹葭新有雁，云雨不离猿。

行客思乡远，愁人赖酒昏。檀郎好联句，共滞谢家门。古

卷293_29 【送王闰】司空曙

相送临寒水，苍然望故关。江芜连梦泽，楚雪入商山。

话我他年旧，看君此日还。因将自悲泪，一洒别离间。知

卷293_30 【江园书事寄卢纶】司空曙

种柳南江边，闭门三四年。艳花那胜竹，凡鸟不如蝉。

嗜酒渐婴渴，读书多欲眠。平生故交在，白首远相怜。主

卷293_31 【送郑况往淮南】司空曙

西楚见南关，苍苍落日间。云离大雷树，潮入秣陵山。

登戍因高望，停桡放溜闲。陈公有贤榻，君去岂空还。斋

卷293_32 【题江陵临沙驿楼】司空曙

江天清更愁，风柳入江楼。雁惜楚山晚，蝉知秦树秋。

凄凉多独醉，零落半同游。岂复平生意，苍然兰杜洲。古

卷293_33 【新蝉（一作耿湋诗）】司空曙

今朝蝉忽鸣，迁客若为情。便觉一年老，能令万感生。

微风方满树，落日稍沉城。为问同怀者，凄凉听几声。知

卷293_34 【送张弋】司空曙

拥棹江天旷，苍然下郢城。冰霜葭菼变，云泽鹧鸪鸣。

酒倦临流醉，人逢置榻迎。尝闻藉东观，不独鲁诸生。主

卷293_35 【送僧无言归山】司空曙

袈裟出尘外，山径几盘缘。人到白云树，鹤沉青草田。

龛泉朝请盥，松籁夜和禅。自昔闻多学，逍遥注一篇。斋

卷293_36 【和卢校书文若早入使院书事】司空曙

解带独裴回，秋风如水来。轩墀湿繁露，琴几拂轻埃。

晨鸟犹在叶，夕虫馀□苔。苍然发高兴，相仰坐难陪。古

卷293_37 【送史泽之长沙】司空曙

谢脁怀西府，单车触火云。野蕉依戍客，庙竹映湘君。

梦渚巴山断，长沙楚路分。一杯从别后，风月不相闻。知

卷293_38 【田家】司空曙

田家喜雨足，邻老相招携。泉溢沟塍坏，麦高桑柘低。

呼儿催放犊，宿客待烹鸡。搔首蓬门下，如将轩冕齐。主

卷293_39 【送卢堪】司空曙

羁贫不易去，此日始西东。旅舍秋霖叶，行人寒草风。

酒醒馀恨在，野饯暂游同。莫使祢生刺，空留怀袖中。斋

卷293_40 【送柳震入蜀】司空曙

粉堞连青气，喧喧杂万家。夷人祠竹节，蜀鸟乳桐花。

酒报新丰景，琴迎抵峡斜。多闻滞游客，不似在天涯。古

卷293_41 【送李嘉祐正字括图书兼往扬州觐省】司空曙

不事兰台贵，全多韦带风。儒官比刘向，使者得陈农。

晚烧平芜外，朝阳叠浪东。归来喜调膳，寒笋出林中。知

卷293_42 【送刘侍御】司空曙

狱成收夜烛，整豸出登车。黄叶辞荆楚，青山背汉初。

早朝新羽卫，晚下步徒胥。应念长沙谪，思乡不食鱼。主

卷293_43 【送庞判官赴黔中】司空曙

天远风烟异，西南见一方。乱山来蜀道，诸水出辰阳。

堆案青油暮，看棋画角长。论文谁可制，记室有何郎。斋

卷293_44 【送人游岭南】司空曙

万里南游客，交州见柳条。逢迎人易合，时日酒能消。

浪晓浮青雀，风温解黑貂。囊金如未足，莫恨故乡遥。古

卷293_45 【送曹同椅】司空曙

青春三十馀，众艺尽无如。中散诗传画，将军扇续书。

楚田晴下雁，江日暖游鱼。惆怅空相送，欢游自此疏。知

卷293_46 【送鄂州张别驾襄阳觐省】司空曙

苍苍岘亭路，腊月汉阳春。带雪半山寺，行沙隔水人。

王祥因就宦，莱子不违亲。正恨殊乡别，千条楚柳新。主

卷293_47 【送魏季羔游长沙觐兄】司空曙

芦荻湘江水，萧萧万里秋。鹤高看迥野，蝉远入中流。

访友多成滞，携家不厌游。惠连仍有作，知得从兄酬。斋

卷293_48 【杂言】司空曙

伏馀西景移，风雨洒轻絺。燕拂青芜地，蝉鸣红叶枝。知

卷293_49 【玩花与卫象同醉】司空曙

衰鬓千茎雪，他乡一树花。今朝与君醉，忘却在长沙。斋

卷293_50 【送王尊师归湖州】司空曙

烟芜满洞青山绕，幢节飘空紫凤飞。金阙乍看迎日丽，

玉箫遥听隔花微。多开石髓供调膳，时御霓裳奉易衣。

莫学辽东华表上，千年始欲一回归。斋

卷293_51 【九日洛东亭】司空曙

风息斜阳尽，游人曲落间。采花因覆酒，行草转看山。

柳散新霜下，天晴早雁还。伤秋非骑省，玄发白成斑。古

卷293_52 【九日送人】司空曙

送人冠獬豸，值节佩茱萸。均赋征三壤，登车出五湖。

水风凄落日，岸叶飒衰芜。自恨尘中使，何因在路隅。知

卷293_53 【哭王注】司空曙

已叹漳滨卧，何言驻隙难。异才伤促短，诸友哭门阑。

古道松声暮，荒阡草色寒。延陵今葬子，空使鲁人观。主

卷293_54 【遇谷口道士】司空曙

一见林中客，闲知州县劳。白云秋色远，苍岭夕阳高。

自说名因石，谁逢手种桃。丹经倘相授，何用恋青袍。斋

卷293_55 【喜外弟卢纶见宿】司空曙

静夜四无邻，荒居旧业贫。雨中黄叶树，灯下白头人。

以我独沈久，愧君相见频。平生自有分，况是蔡家亲。古

卷293_56 【深上人见访忆李端】司空曙

雁稀秋色尽，落日对寒山。避事多称疾，留僧独闭关。

心归尘俗外，道胜有无间。仍忆东林友，相期久不还。知

卷293_57 【宿青龙寺故昙上人院】司空曙

年深宫院在，旧客自相逢。闭户临寒竹，无人有夜钟。

降龙今已去，巢鹤竟何从。坐见繁星晓，凄凉识旧峰。主

卷293_58 【送张炼师还峨嵋山】司空曙

太一天坛天柱西，垂萝为幌石为梯。前登灵境青霄绝，

下视人间白日低。松籁万声和管磬，丹光五色杂虹霓。

春山一入寻无路，鸟响烟深水满溪。主

卷293_59 【逢江客问南中故人因以诗寄】司空曙

南客何时去，相逢问故人。望乡空泪落，嗜酒转家贫。

疏懒辞微禄，东西任老身。上楼多看月，临水共伤春。

五柳终期隐，双鸥自可亲。应怜折腰吏，冉冉在风尘。主

卷293_60 【送皋法师】司空曙

江草知寒柳半衰，行吟怨别独迟迟。

何人讲席投如意，唯有东林远法师。

卷293_61 【送郑佶归洛阳】司空曙

苍苍楚色水云间，一醉春风送尔还。

何处乡心最堪羡，汝南初见洛阳山。

卷293_62 【分流水】司空曙

古时愁别泪，滴作分流水。日夜东西流，分流几千里。

通塞两不见，波澜各自起。与君相背飞，去去心如此。斋

卷293_63 【和耿拾遗元日观早朝】司空曙

元日争朝阙，奔流若会溟。路尘和薄雾，骑火接低星。

门响双鱼钥，车喧百子铃。冕旒当翠殿，幢戟满彤庭。

积岁方编瑞，乘春即省刑。大官陈禹玉，司历献尧蓂。

寿酒三觞退，箫韶九奏停。太阳开物象，霈泽及生灵。

南陌高山碧，东方晓气青。自怜扬子贱，归草太玄经。知

卷293_64 【塞下曲】司空曙

寒柳接胡桑，军门向大荒。幕营随月魄，兵气长星芒。

横吹催春酒，重裘隔夜霜。冰开不防虏，青草满辽阳。主

卷293_65 【关山月】司空曙

苍茫明月上，夜久光如积。野幕冷胡霜，关楼宿边客。

陇头秋露暗，碛外寒沙白。唯有故乡人，沾裳此闻笛。斋

卷293_66 【御制雨后出城观览，敕朝臣已下属和】司空曙

上上开鹑野，师师出凤城。因知圣主念，得遂老农情。

陇麦垂秋合，郊尘得雨清。时新荐玄祖，岁足富苍生。

却马川原静，闻鸡水土平。薰弦歌舜德，和鼎致尧名。

览物欣多稼，垂衣御大明。史官何所录，称瑞满天京。主

卷293_67 【奉和常舍人晚秋集贤院即事寄徐薛二侍郎】司空曙

蔼蔼凤凰宫，兰台玉署通。夜霜凝树羽，朝日照相风。

官附三台贵，儒开百氏宗。司言陈禹命，侍讲发尧聪。

香卷青编内，铅分绿字中。缀签从太史，锵珮揖群公。

池接天泉碧，林交御果红。寒龟登故叶，秋蝶恋疏丛。

颜谢征文并，钟裴直事同。离群惊海鹤，属思怨江枫。

地远姑苏外，山长越绝东。惭当哲匠后，下曲本难工。斋

卷293_68 【题鲜于秋林园】司空曙

雨后园林好，幽行迥野通。远山芳草外，流水落花中。

客醉悠悠惯，莺啼处处同。夕阳自一望，日暮杜陵东。古

卷293_69 【登秦岭】司空曙

南登秦岭头，回首始堪忧。汉阙青门远，商山蓝水流。

三湘迁客去，九陌故人游。从此思乡泪，双垂不复收。知

卷293_70 【独游寄卫长林】司空曙

草绿春阳动，迟迟泽畔游。恋花同野蝶，爱水剧江鸥。

身外唯须醉，人间尽是愁。那知鸣玉者，不羡卖瓜侯。主

卷293_71 【望水】司空曙

高楼晴见水，楚色霭相和。野极空如练，天遥不辨波。

永无人迹到，时有鸟行过。况是苍茫外，残阳照最多。斋

卷293_72 【望商山路】司空曙

南见青山道，依然去国时。已甘长避地，谁料有还期。

雨霁残阳薄，人愁独望迟。空残华发在，前事不堪思。古

卷293_73 【题落叶】司空曙

霜景催危叶，今朝半树空。萧条故国异，零落旅人同。

飒岸浮寒水，依阶拥夜虫。随风偏可羡，得到洛阳宫。知

卷293_74 【寄准上人】司空曙

昨闻归旧寺，暂别欲经年。樵客应同步，邻僧定伴禅。

后峰秋有雪，远涧夜鸣泉。偶与支公论，人间自共传。主

卷293_75 【送况上人还荆州，因寄卫侍御象】司空曙

惠持游蜀久，策杖欲西还。共别此宵月，独归何处山。

对鸥沙草畔，洗足野云间。知有玄晖会，斋心受八关。斋

卷293_76 【别卢纶（一作纶别曙诗）】司空曙

有月多同赏，无秋不共悲。如何与君别，又是菊黄时。知

卷293_77 【雪二首】司空曙

乐游春苑望鹅毛，宫殿如星树似毫。

漫漫一川横渭水，太阳初出五陵高。

王屋南崖见洛城，石龛松寺上方平。

半山槲叶当窗下，一夜曾闻雪打声。

卷293_78 【酬卫长林岁日见呈】司空曙

地暖雪花摧，天春斗柄回。朱泥一丸药，柏叶万年杯。

旅雁辞人去，繁霜满镜来。今朝彩盘上，神燕不须雷。斋

卷293_79 【杜鹃行（一作杜甫诗）】司空曙

古时杜宇称望帝，魂作杜鹃何微细。跳枝窜叶树木中，

抢翔瞥捩雌随雄。毛衣惨黑自憔悴，众鸟安肯相尊崇。

隳形不敢栖华屋，短翮唯愿巢深丛。穿皮啄朽觜欲秃，

苦饥始得食一虫。谁言养雏不自哺，此语亦足为愚蒙。

声音咽哕若有谓，号啼略与婴儿同。口干垂血转迫促，

似欲上诉于苍穹。蜀人闻之皆起立，至今相效传遗风。

乃知变化不可穷，岂知昔日居深宫，嫔妃左右如花红。斋

卷293_80 【寄胡居士】司空曙

日暖风微南陌头，青田红树起春愁。伯劳相逐行人别，

岐路空归野水流。遍地寻僧同看雪，谁期载酒共登楼。

为言惆怅嵩阳寺，明月高松应独游。斋

卷293_81 【寒塘】司空曙

晓发梳临水，寒塘坐见秋。乡心正无限，一雁度南楼。知

卷293_82 【为李魏公赋谢汧公】司空曙

白雪高吟际，青霄远望中。谁言路遐旷，宫徵暗相通。斋

卷293_83 【梁城老人怨（一作陈羽诗）】司空曙

朝为耕种人，暮作刀枪鬼。相看父子血，共染城壕水。知

