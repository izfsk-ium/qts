卷579_1 【车驾西游因而有作】温庭筠

宣曲长杨瑞气凝，上林狐兔待秋鹰。

谁将词赋陪雕辇，寂寞相如卧茂林。

卷579_2 【伤温德彝（一作伤边将）】温庭筠

昔年戎虏犯榆关，一败龙城匹马还。

侯印不闻封李广，他人丘垄似天山。

卷579_3 【赠少年】温庭筠

江海相逢客恨多，秋风叶下洞庭波。

酒酣夜别淮阴市，月照高楼一曲歌。

卷579_4 【赠郑征君家匡山首春与丞相赞皇公游止】温庭筠

一抛兰棹逐燕鸿，曾向江湖识谢公。

每到朱门还怅望，故山多在画屏中。

卷579_5 【夏中病痁作】温庭筠

山鬼扬威正气愁，便辞珍簟袭狐裘。

西窗一夕悲人事，团扇无情不待秋。

卷579_6 【题友人居】温庭筠

尽日松堂看画图，绮疏岑寂似清都。

若教烟水无鸥鸟，张翰何由到五湖。

卷579_7 【题李相公敕赐锦屏风】温庭筠

丰沛曾为社稷臣，赐书名画墨犹新。

几人同保山河誓，犹自栖栖九陌尘。

卷579_8 【蔡中郎坟】温庭筠

古坟零落野花春，闻说中郎有后身。

今日爱才非昔日，莫抛心力作词人。

卷579_9 【元处士池上】温庭筠

蓼穗菱丛思蟪蛄，水萤江鸟满烟蒲。

愁红一片风前落，池上秋波似五湖。

卷579_10 【华阴韦氏林亭】温庭筠

自有林亭不得闲，陌尘宫树是非间。

终南长在茅檐外，别向人间看华山。

卷579_11 【寄裴生乞钓钩】温庭筠

一随菱棹谒王侯，深愧移文负钓舟。

今日太湖风色好，却将诗句乞鱼钩。

卷579_12 【长安春晚二首】温庭筠

曲江春半日迟迟，正是王孙怅望时。

杏花落尽不归去，江上东风吹柳丝。

四方无事太平年，万象鲜明禁火前。

九重细雨惹春色，轻染龙池杨柳烟。

卷579_13 【三月十八日雪中作】温庭筠

芍药蔷薇语早梅，不知谁是艳阳才。

今朝领得春风意，不复饶君雪里开。

卷579_14 【咸阳值雨】温庭筠

咸阳桥上雨如悬，万点空濛隔钓船。

还似洞庭春水色，晓云将入岳阳天。

卷579_15 【弹筝人】温庭筠

天宝年中事玉皇，曾将新曲教宁王。

钿蝉金雁今零落，一曲伊州泪万行。

卷579_16 【瑶瑟怨】温庭筠

冰簟银床梦不成，碧天如水夜云轻。

雁声远过潇湘去，十二楼中月自明。

卷579_17 【题端正树】温庭筠

路傍佳树碧云愁，曾侍金舆幸驿楼。

草木荣枯似人事，绿阴寂寞汉陵秋。

卷579_18 【渭上题三首】温庭筠

吕公荣达子陵归，万古烟波绕钓矶。

桥上一通名利迹，至今江鸟背人飞。

目极云霄思浩然，风帆一片水连天。

轻桡便是东归路，不肯忘机作钓船。

烟水何曾息世机，暂时相向亦依依。

所嗟白首磻溪叟，一下渔舟更不归。

卷579_19 【经故翰林袁学士居】温庭筠

剑逐惊波玉委尘，谢安门下更何人。

西州城外花千树，尽是羊昙醉后春。

卷579_20 【题城南杜邠公林亭（时公镇淮南自西蜀移节）】温庭筠

卓氏垆前金线柳，隋家堤畔锦帆风。

贪为两地分霖雨，不见池莲照水红。

卷579_21 【夜看牡丹】温庭筠

高低深浅一阑红，把火殷勤绕露丛。

希逸近来成懒病，不能容易向春风。

卷579_22 【宿城南亡友别墅】温庭筠

水流花落叹浮生，又伴游人宿杜城。

还似昔年残梦里，透帘斜月独闻莺。

卷579_23 【过分水岭】温庭筠

溪水无情似有情，入山三日得同行。

岭头便是分头处，惜别潺湲一夜声。

卷579_24 【鄠杜郊居】温庭筠

槿篱芳援近樵家，垄麦青青一径斜。

寂寞游人寒食后，夜来风雨送梨花。

卷579_25 【题河中紫极宫】温庭筠

昔年曾伴玉真游，每到仙宫即是秋。

曼倩不归花落尽，满丛烟露月当楼。

卷579_26 【四皓】温庭筠

商於甪里便成功，一寸沉机万古同。

但得戚姬甘定分，不应真有紫芝翁。

卷579_27 【赠张炼师】温庭筠

丹溪药尽变金骨，清洛月寒吹玉笙。

他日隐居无访处，碧桃花发水纵横。

