卷668_1 【途中除夜】高蟾

南北浮萍迹，年华又暗催。残灯和腊尽，晓角带春来。

鬓欲渐侵雪，心仍未肯灰。金门旧知己，谁为脱尘埃。知

卷668_2 【长门怨】高蟾

天上何劳万古春，君前谁是百年人。魂销尚愧金炉烬，

思起犹惭玉辇尘。烟翠薄情攀不得，星茫浮艳采无因。

可怜明镜来相向，何似恩光朝夕新。知

卷668_3 【秋日寄华阳山人】高蟾

云木送秋何草草，风波凝冷太星星。银鞍公子魂俱断，

玉弩将军涕自零。茅洞白龙和雨看，荆溪黄鹄带霜听。

人间不见清凉事，犹向溪翁乞画屏。知

卷668_4 【感事】高蟾

浊河从北下，清洛向东流。清浊皆如此，何人不白头。斋

卷668_5 【楚思】高蟾

叠浪与云急，翠兰和意香。风流化为雨，日暮下巫阳。知

卷668_6 【雪中】高蟾

金阁倚云开，朱轩犯雪来。三冬辛苦样，天意似难栽。斋

卷668_7 【道中有感】高蟾

一醉六十日，一裘三十年。年华经几日，日日掉征鞭。知

卷668_8 【宋汴道中】高蟾

平野有千里，居人无一家。甲兵年正少，日久戍天涯。斋

卷668_9 【秋思】高蟾

天地太萧索，山川何渺茫。不堪星斗柄，犹把岁寒量。知

卷668_10 【即事】高蟾

三年离水石，一旦隐樵渔。为问青云上，何人识卷舒。斋

卷668_11 【渔家】高蟾

野水千年在，闲花一夕空。近来浮世狭，何似钓船中。知

卷668_12 【关中】高蟾

风雨去愁晚，关河归思凉。西游无紫气，一夕九回肠。斋

卷668_13 【归思】高蟾

紫府归期断，芳洲别思迢。黄金作人世，只被岁寒消。知

卷668_14 【下第出春明门】高蟾

曾和秋雨驱愁入，却向春风领恨回。

深谢灞陵堤畔柳，与人头上拂尘埃。

卷668_15 【华清宫】高蟾

何事金舆不再游，翠鬟丹脸岂胜愁。

重门深锁禁钟后，月满骊山宫树秋。

卷668_16 【秋日北固晚望二首】高蟾

风含远思翛翛晚，日照高情的的秋。

何事满江惆怅水，年年无语向东流。

泽国路岐当面苦，江城砧杵入心寒。

不知白发谁医得，为问无情岁月看。

卷668_17 【送张道士】高蟾

因将岁月离三岛，闲贮风烟在一壶。

为问金乌头白后，人间流水却回无。

卷668_18 【吴门春雨】高蟾

吴甸落花春漫漫，吴宫芳树晚沈沈。

王孙不耐如丝雨，罥断春风一寸心。

卷668_19 【旅夕】高蟾

风散古陂惊宿雁，月临荒戍起啼鸦。

不堪吟断无人见，时复寒灯落一花。

卷668_20 【瓜洲夜泊】高蟾

偶为芳草无情客，况是青山有事身。

一夕瓜洲渡头宿，天风吹尽广陵尘。

卷668_21 【金陵晚望】高蟾

曾伴浮云归晚翠，犹陪落日泛秋声。

世间无限丹青手，一片伤心画不成。

卷668_22 【晚思】高蟾

虞泉冬恨由来短，杨叶春期分外长。

惆怅浮生不知处，明朝依旧出沧浪。

卷668_23 【长信宫二首（后首一作长门怨）】高蟾

天上梦魂何杳杳，日宫消息太沈沈。

君恩不似黄金井，一处团圆万丈深。

天上凤凰休寄梦，人间鹦鹉旧堪悲。

平生心绪无人识，一只金梭万丈丝。

卷668_24 【长安旅怀】高蟾

马嘶九陌年年苦，人语千门日日新。

唯有终南寂无事，寒光不入帝乡尘。

卷668_25 【春】高蟾

天柱几条支白日，天门几扇锁明时。

阳春发处无根蒂，凭仗东风分外吹。

明月断魂清霭霭，平芜归思绿迢迢。

人生莫遣头如雪，纵得春风亦不消。

卷668_26 【秋】高蟾

阳羡溪声冷骇人，洞庭山翠晚凝神。

天将金玉为风露，曾为高秋几度贫。

卷668_27 【灞陵亭】高蟾

一条归梦朱弦直，一片离心白羽轻。

明日灞陵新霁后，马头烟树绿相迎。

卷668_28 【偶作二首】高蟾

丁当玉佩三更雨，平帖金闺一觉云。

明日薄情何处去，风流春水不知君。

霞衣重叠红蝉暖，云髻葱笼紫凤寒。

天上少年分散后，一条烟水若为看。

卷668_29 【永夕】高蟾

云鸿宿处江村冷，独狖啼时海国阴。

不会残灯无一事，觉来犹有向隅心。

卷668_30 【落花】高蟾

一叶落时空下泪，三春归尽复何情。

无人共得东风语，半日尊前计不成。

卷668_31 【下第后上永崇高侍郎】高蟾

天上碧桃和露种，日边红杏倚云栽。

芙蓉生在秋江上，不向东风怨未开。

卷668_32 【句】高蟾

君恩秋后叶，日日向人疏。（《宫词》）斋

