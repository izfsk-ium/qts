卷884_1 【渡吴江】杜牧

堠馆人稀夜更长，姑苏城远树苍苍。江湖潮落高楼迥，

河汉秋归广殿凉。月转碧梧移鹊影，露低红草湿萤光。

文园诗侣应多思，莫醉笙歌掩华堂。斋

卷884_2 【元日观朝】厉玄

玉座临新岁，朝盈万国人。火连双阙晓，仗列五门春。

瑞雪销鸳瓦，祥光在日轮。天颜不敢视，称庆拜空频。古

卷884_3 【六月】赵璜

六月火云散，蝉声鸣树梢。秋风岂便借，客思已萧条。

倾国三年别，烟霞一路遥。行人断消息，更上灞陵桥。知

卷884_4 【樊川寒食】喻凫

新松□绿草，古柏翳黄沙。珮珂客惊鸟，绮罗人间花。

蹙尘南北马，碾石去来车。川晚悲风动，坟前碎纸斜。主

卷884_5 【芍药】潘咸

闲来竹亭赏，赏极蕊珠宫。叶已尽馀翠，花才半展红。

媚欺桃李色，香夺绮罗风。每到春残日，芳华处处同。斋

卷884_6 【晚步】刘得仁

野步晚悠悠，山光澹早秋。远空沦日脚，多稼没人头。

古木蝉齐噪，深塍水慢流。幽居回不近，秋策却堪愁。古

卷884_7 【村晚闲步】刘得仁

缓步出居处，过原边雁行。夕阳投草木，远水映苍茫。

野寺同蟾宿，云溪劚药尝。萧条霜景暮，极目尽堪伤。知

卷884_8 【冬日题兴善寺崔律师院孤松】刘得仁

为此疏名路，频来访远公。孤标宜雪后，每见忆山中。

静影生幽藓，寒声入迥空。何年植兹地，晓夕动清风。主

卷884_9 【题新栽小松】刘得仁

满庭萧飒皆凡木，岂得飕飗似石溪。雪夜枝柯疑画出，

月中长短共人齐。未知何日干天及，恐到秋来被鹤栖。

却向旧山寻得处，白云根蕟觅应迷。主

卷884_10 【栽松】刘得仁

翠色凛空庭，披衣独绕行。取从山顶嶮，栽得道心生。

未弱幽泉韵，焉论别木声。霜天残月在，转影入池清。斋

卷884_11 【十日菊】薛莹

昨日尊前折，万人酣晓香。今朝篱下见，满地委残阳。

得失片时痛，荣枯一岁伤。未将同腐草，犹更有重霜。古

卷884_12 【赴南巴留别苏台知己】贾岛

人过梅岭上，岁岁北风寒。落日孤舟去，青山万里看。

猿声湘水静，草色洞庭宽。已料生涯事，只应持钓竿。知

卷884_13 【红蔷薇】庄南杰

九天碎霞明泽国，造化工夫潜剪刻。翠叶长眉约细枝，

殷红短刺钩春色。明日当楼晚香歇，金带盘空已成结。

谢豹声催麦陇秋，熏风吹落猩猩血。知

卷884_14 【晓歌】庄南杰

鹍鸡哭树星河转，海上金乌翅如电。嫦娥敛发绾云头，

玉女舒霞织天面。九土厨烟满城邑，商洛陇头车马急。

魏宫钟动绣窗明，梦娥惊对残灯立。知

卷884_15 【春草歌】庄南杰

漠漠绵绵几多思，无言领得春风意。花裁小锦绣晴空，

叶抽碧簟铺平地。含芳吊影争芬敷，绕云恨起山蘼芜。

离人不忍到此处，泪娥滴尽双真珠。知

卷884_16 【古松歌】庄南杰

山上山下松，森沈翠盖烟。龟鳞犀甲锁支体，

泉声雨脚洗春风。深碧麈尾扫冥濛，浅黄龙腹盘穹崇。

拏天攫地数千尺，恐作云雨归维嵩。维嵩成大厦，

莫遣邂逅逢樵者。古

卷884_17 【蒲中霁后晚望】薛能

河边霁色无人见，身带春风立岸头。

浊水茫茫有何意，日斜还向古蒲州。

卷884_18 【龙门八韵】薛能

河浸华夷阔，山横宇宙雄。高波万丈泻，夏禹几年功。

川迸晴明雨，林生旦暮风。人看翻进退，鸟性断西东。

气逐云归海，声驱石落空。近身毛乍竖，当面语难通。

沸沫归何处，盘涡傍此中。从来化鬐者，攀去路应同。知

卷884_19 【新雪】薛能

细落粗和忽复繁，顿清朝市不闻喧。天迷皓色风何乱，

地湿春泥土半翻。香暖会中怀岳寺，樵鸣村外想家园。

闲吟只爱煎茶澹，斡破平光向近轩。知

卷884_20 【送判官赴京】薛能

阙下情偏已绝稀，天涯身远复相依。庭花每对从容落，

夜烛多同笑语归。君子是行应柏署，鄙人何望即柴扉。

青云若遇交亲话，白璧无心待发挥。知

卷884_21 【溪东岑望天都山】朱景玄

目望浮山丘，梯云上东岑。群峰争入冥，巉巉生太阴。

昔贤此升仙，结构穷耸深。未晓日先照，当昼色半沉。

风泉雪霜飞，云树琼玉林。大道非闭隔，无路不可寻。

窥镜澄夙虑，望坛起敬心。一从呼子安，永绝金玉音。古

卷884_22 【夜行次东关逢魏扶东归】许浑

南北断蓬飘，长亭酒一瓢。残云归太华，疏雨过中条。

树色随关迥，河声入塞遥。劳歌此分首，风急马萧萧。知

卷884_23 【南游湘汉寄友人】李频

南去远三京，三湘五月行。巴江雪水下，楚泽火云生。

向野聊中饮，乘凉探暮程。离怀不可说，已近峡猿声。主

卷884_24 【送刘山人归洞庭】李频

却共孤云去，高眠最上峰。半湖乘早月，中路入疏钟。

秋尽虫声急，夜深山雨重。当时同隐者，分得几株松。斋

卷884_25 【早发】李郢

野店星河在，行人道路长。孤灯怜宿处，斜月厌新装。

草色多寒露，虫声似故乡。清秋无限恨，残菊过重阳。古

卷884_26 【题惠山】李郢

乳洞阴阴碧涧连，杉松六月冷无蝉。

黄昏飞尽白蝙蝠，茶火数星山寂然。

卷884_27 【雨中看山榴落花】李郢

山榴逼砌栽，山火一团开。尽日风兼雨，春渠拥作堆。古

卷884_28 【寄友人乞菊栽】李郢

药阑经雨正堪锄，白菊烦君乞数株。潘岳赋中芳思在，

陶潜篱下绿英无。移来稍及蝉鸣树，种罢长教酒满壶。

□子成仙纵难学，九秋思看集鸠雏。古

卷884_29 【江边柳】李郢

东风晴色挂阑干，眉叶初晴畏晓寒。

江上别筵终日有，绿条春在长应难。

卷884_30 【鹅儿】李郢

腊后闲行村舍边，黄鹅清水真可怜。何穷散乱随新草，

永日淹留在野田。无事群鸣遮水际，争来引颈逼人前。

风吹楚泽蒹葭暮，看下寒溪逐去船。主

卷884_31 【酬友人春暮寄枳花茶】李郢

昨日东风吹枳花，酒醒春晚一瓯茶。如云正护幽人堑，

似雪才分野老家。金饼拍成和雨露，玉尘煎出照烟霞。

相如病渴今全校，不羡生台白颈鸦。主

卷884_32 【郢自街西醉归马鞭坠失崔员外、起秘书...抒短章仰酬珍锡】李郢

蜀岩阴面冷冥冥，偃雪欺霜半露青。铦刃剪裁多鹊媚，

细鞘挥拂带龙腥。崖垂万仞知无影，藓渍千年合有灵。

兰省贵寮蓬阁吏，一时缄赠到云亭。主

卷884_33 【即目】李郢

自笑腾腾者，非憨又不狂。何为跧似鼠，而复怯于獐。

落拓无生计，伶俜恋酒乡。冥搜得诗窟，偶战出文场。

爱雪愁冬尽，怀人觉夜长。石楼多爽气，柽案有馀香。

运去非关拙，时来不在忙。平生两闲暇，孤趣满沧浪。知

卷884_34 【罗敷东馆亭下流泉云至前山拥咽经岁移时掬弄惆怅成章】李郢

看山亭下小鸣泉，呜咽难通亦可怜。

惆怅无人为疏凿，拥愁含恨过年年。

卷884_35 【白樱树】于武陵

记得花开雪满枝，和蜂和蝶带花移。

如今花落游蜂去，空作主人惆怅诗。

卷884_36 【过南城县麻姑山】崔橹

似前如却玉堆堆，薄带轻烟翠好裁。斜倚兔钩孤影伴，

校低仙掌一头来。盘疑虎伏形难写，展认龙拏势未回。

惊讶昔人曾羽化，此中争不接瑶台。知

诗手难题画手惭，浅青浓碧叠东南。尘愁世界忙心在，

霞伴神仙稳梦酣。雨涕自悲看雪鬓，星冠无计整云篸。

家风负荷须名宦，可惜千峰绿似蓝。主

差烟危碧半斜晖，何代仙人此羽飞。高袖镇长寒柏暗，

古祠时复彩云归。红尘鞭马颜将换，碧落骖鸾意有违。

声利系身家系念，今生辜负六铢衣。斋

卷884_37 【和友人题僧院蔷薇花三首】崔橹

何人移得在禅家，瑟瑟枝条簇簇霞。争那寂寥埋草暗，

不胜惆怅舞风斜。无缘影对金尊酒，可惜香和石鼎茶。

看取老僧齐物意，一般抛掷等凡花。斋

忍委芳心此地开，似霞颜色苦低回。风惊少女偷香去，

雨认巫娥觅伴来。今日独怜僧院种，旧山曾映钓矶栽。

三清上客知惆怅，劝我春醪一两杯。古

露香如醉态如慵，斜压危阑草色中。试问更谁过野寺，

无憀徒自舞春风。兰缸尚惜连明在，锦帐先愁入夏空。

一日几回来又去，不能容易舍深红。知

卷884_38 【春晚泊船江村】崔橹

芳草青青古渡头，渔家住处暂维舟。残花半树悄无语，

细雨满天风似愁。家信不来春又晚，客程难尽水空流。

自怜爱失心期约，看取花时更远游。知

卷884_39 【柳】崔橹

风慢日迟迟，拖烟拂水时。惹将千万恨，系在短长枝。

骨软张郎瘦，腰轻楚女饥。故园归未得，多少断肠思。主

卷884_40 【莲花】崔橹

影欹晴浪势欹烟，恨态缄言日抵年。轻雾晓和香积饭，

片红时堕化人船。人间有笔应难画，雨后无尘更好怜。

何限断肠名不得，倚风娇怯醉腰偏。主

卷884_41 【残莲花（后首一作张林诗）】崔橹

倚风无力减香时，涵露如啼卧翠池。

金谷楼前马嵬下，世间殊色一般悲。

不耐高风怕冷烟，瘦红欹委倒青莲。

无人解把无尘袖，盛取残香尽日怜。

卷884_42 【惜莲花】崔橹

半塘前日染来红，瘦尽金方昨夜风。留样最嗟无巧笔，

护香谁为惜熏笼。缘停翠棹沈吟看，忍使良波积渐空。

魂断旧溪憔悴态，冷烟残粉楚台东。斋

卷884_43 【岳阳云梦亭看莲花】崔橹

似醉如慵一水心，斜阳欲暝彩云深。清明月照羞无语，

凉冷风吹势不禁。曾向楚台和雨看，只于吴苑弄船寻。

当时为汝题诗遍，此地依前泥苦吟。斋

卷884_44 【村路菊花】崔橹

袅风惊未定，溪影晚来寒。不得重阳节，虚将满把看。

神仙谁采掇，烟雨惜凋残。牧竖樵童看，应教爱尔难。古

卷884_45 【题山驿新桐花】崔橹

雨馀烟腻暖香浮，影暗斜阳古驿楼。丹凤总巢阿阁去，

紫花空映楚云愁。堪怜翠盖奇于画，更惜芳庭冷似秋。

长日老春看落尽，野禽闲哢碧悠悠。古

卷884_46 【山路木芙蓉】崔橹

不向横塘泥里栽，两株晴笑碧岩隈。枉教绝世深红色，

只向深山僻处开。万里王孙应有恨，三年贾傅惜无才。

缘花更叹人间事，半日江边怅望回。古

卷884_47 【新柳】崔橹

无情柔态任春催，似不胜风倚古台。

多少去年今日恨，御沟颜色洞庭来。

卷884_48 【临川见新柳】崔橹

不见江头三四日，桥边杨柳老金丝。岸南岸北往来渡，

带雨带烟深浅枝。何处故乡牵梦想，两回他国见荣衰。

汀洲草色亦如此，愁杀远人人不知。主

卷884_49 【南阳见柳】崔橹

夜来风入最高枝，罥断愁肠几尺丝。楚塞曾吟烟午处，

曲江长忆雪晴时。金衔细毂萦回岸，戍笛牛歌远近陂。

还把旧年惆怅意，武安城下一吟诗。主

卷884_50 【别君山】崔橹

点空夸黛妒愁眉，何必浮来结梦思。

惭愧二年青翠色，惹窗粘枕伴吟诗。

卷884_51 【宿寿安山阴馆闻泉】崔橹

一支清急万山来，穿竹喧飞破石苔。梦在故乡临欲到，

声闻孤枕却惊回。多愁鬓发余甘老，有限年光尔莫催。

缘忆旧游相似处，月明山响子陵台。古

卷884_52 【共佳人守岁】刘绮庄

桂华穷北陆，荆艳作东邻。残妆欲送晓，薄衣已迎春。

举袖争流雪，分歌竞绕尘。不应将共醉，年去远催人。知

