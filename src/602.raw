卷602_1 【彭泽】汪遵

鹤爱孤松云爱山，宦情微禄免相关。

栽成五柳吟归去，漉酒巾边伴菊闲。

卷602_2 【杜邮馆】汪遵

杀尽降兵热血流，一心犹自逞戈矛。

功成若解求身退，岂得将军死杜邮。

卷602_3 【细腰宫】汪遵

鼓声连日烛连宵，贪向春风舞细腰。

争奈君王正沈醉，秦兵江上促征桡。

卷602_4 【瑶台】汪遵

仙梦香魂不久留，满川云雨满宫愁。

直须待得荆王死，始向瑶台一处游。

卷602_5 【吴坂】汪遵

踡跼盐车万里蹄，忽逢良鉴始能嘶。

不缘伯乐称奇骨，几与驽骀价一齐。

卷602_6 【箕山】汪遵

薄世临流洗耳尘，便归云洞任天真。

一瓢风入犹嫌闹，何况人间万种人。

卷602_7 【息国】汪遵

家国兴亡身独存，玉容还受楚王恩。

衔冤只合甘先死，何待花间不肯言。

卷602_8 【梁寺】汪遵

立国从来为战功，一朝何事却谈空。

台城兵匝无人敌，闲卧高僧满梵宫。

卷602_9 【南阳】汪遵

陆困泥蟠未适从，岂妨耕稼隐高踪。

若非先主垂三顾，谁识茅庐一卧龙。

卷602_10 【杞梁墓】汪遵

一叫长城万仞摧，杞梁遗骨逐妻回。

南邻北里皆孀妇，谁解坚心继此来。

卷602_11 【夷门】汪遵

晋鄙兵回为重难，秦师收旆亦西还。

今来不是无朱亥，谁降轩车问抱关。

卷602_12 【汴河】汪遵

隋皇意欲泛龙舟，千里昆仑水别流。

还待春风锦帆暖，柳阴相送到迷楼。

卷602_13 【燕台】汪遵

礼士招贤万古名，高台依旧对燕城。

如今寂寞无人上，春去秋来草自生。

卷602_14 【聊城】汪遵

刃血攻聊已越年，竟凭儒术罢戈鋋。

田单漫逞烧牛计，一箭终输鲁仲连。

卷602_15 【西河】汪遵

花貌年年溺水滨，俗传河伯娶生人。

自从明宰投巫后，直至如今鬼不神。

卷602_16 【密县】汪遵

百里能将济猛宽，飞蝗不到邑人安。

至今闾里逢灾沴，犹祝当时卓长官。

卷602_17 【升仙桥】汪遵

题桥贵欲露先诚，此日人皆笑率情。

应讶临邛沽酒客，逢时还作汉公卿。

卷602_18 【破陈】汪遵

猎猎朱旗映彩霞，纷纷白刃入陈家。

看看打破东平苑，犹舞庭前玉树花。

卷602_19 【白头吟】汪遵

失却青丝素发生，合欢罗带意全轻。

古今人事皆如此，不独文君与马卿。

卷602_20 【短歌吟】汪遵

箭飞乌兔竞东西，贵贱贤愚不梦齐。

匣里有琴樽有酒，人间便是武陵溪。

卷602_21 【晋河】汪遵

风引征帆管吹高，晋君张宴俟雄豪。

舟人笑指千馀客，谁是烟霄六翮毛。

卷602_22 【干将墓】汪遵

橐籥冰霜万古闻，拍灰松地见馀坟。

应缘神剑飞扬久，水水山山尽是云。

卷602_23 【金谷】汪遵

晋臣荣盛更谁过，常向阶前舞翠娥。

香散艳消如一梦，但留风月伴烟萝。

卷602_24 【三闾庙】汪遵

为嫌朝野尽陶陶，不觉官高怨亦高。

憔悴莫酬渔父笑，浪交千载咏离骚。

卷602_25 【易水】汪遵

匕首空磨事不成，误留龙袂待琴声。

斯须却作秦中鬼，青史徒标烈士名。

卷602_26 【严陵台】汪遵

一钓凄凉在杳冥，故人飞诏入山扃。

终将宠辱轻轩冕，高卧五云为客星。

卷602_27 【淮阴】汪遵

秦季贤愚混不分，只应漂母识王孙。

归荣便累千金赠，为报当时一饭恩。

卷602_28 【鸡鸣曲】汪遵

金距花冠傍舍栖，清晨相叫一声齐。

开关自有冯生计，不必天明待汝啼。

卷602_29 【采桑妇】汪遵

为报踌躇陌上郎，蚕饥日晚妾心忙。

本来若爱黄金好，不肯携笼更采桑。

卷602_30 【渔父】汪遵

棹月眠流处处通，绿蓑苇带混元风。

灵均说尽孤高事，全与逍遥意不同。

卷602_31 【越女】汪遵

玉貌何曾为浣沙，只图勾践献夫差。

苏台日夜唯歌舞，不觉干戈犯翠华。

卷602_32 【望思台】汪遵

不忧家国任奸臣，骨肉翻为蓦路人。

巫蛊事行冤莫雪，九层徒筑见无因。

卷602_33 【比干墓】汪遵

国乱时危道不行，忠贤谏死胜谋生。

一沉冤骨千年后，垄水虽平恨未平。

卷602_34 【郢中】汪遵

莫言白雪少人听，高调都难称俗情。

不是楚词询宋玉，巴歌犹掩绕梁声。

卷602_35 【北海】汪遵

汉臣曾此作缧囚，茹血衣毛十九秋。

鹤发半垂龙节在，不闻青史说封侯。

卷602_36 【招屈亭】汪遵

三闾溺处杀怀王，感得荆人尽缟裳。

招屈亭边两重恨，远天秋色暮苍苍。

卷602_37 【屈祠】汪遵

不肯迂回入醉乡，乍吞忠梗没沧浪。

至今祠畔猿啼月，了了犹疑恨楚王。

卷602_38 【铜雀台】汪遵

铜雀台成玉座空，短歌长袖尽悲风。

不知仙驾归何处，徒遣颦眉望汉宫。

卷602_39 【斑竹祠】汪遵

九处烟霞九处昏，一回延首一销魂。

因凭直节流红泪，图得千秋见血痕。

卷602_40 【题李太尉平泉庄】汪遵

水泉花木好高眠，嵩少纵横满目前。

惆怅人间不平事，今朝身在海南边。

卷602_41 【战城南】汪遵

风沙刮地塞云愁，平旦交锋晚未休。

白骨又沾新战血，青天犹列旧旄头。

卷602_42 【延平津】汪遵

三尺晶荧射斗牛，岂随凡手报冤雠。

延平一旦为龙处，看取风云布九州。

卷602_43 【项亭】汪遵

不修仁德合文明，天道如何拟力争。

隔岸故乡归不得，十年空负拔山名。

卷602_44 【乌江】汪遵

兵散弓残挫虎威，单枪匹马突重围。

英雄去尽羞容在，看却江东不得归。

卷602_45 【绿珠】汪遵

大抵花颜最怕秋，南家歌歇北家愁。

从来几许如君貌，不肯如君坠玉楼。

卷602_46 【升仙桥】汪遵

汉朝卿相尽风云，司马题桥众又闻。

何事不如杨得意，解搜贤哲荐明君。

卷602_47 【隋柳】汪遵

夹浪分堤万树馀，为迎龙舸到江都。

君看靖节高眠处，只向衡门种五株。

卷602_48 【杨柳】汪遵

亚夫营畔柳濛濛，隋主堤边四路通。

攀折赠君还有意，翠眉轻嫩怕春风。

卷602_49 【桐江】汪遵

光武重兴四海宁，汉臣无不受浮荣。

严陵何事轻轩冕，独向桐江钓月明。

卷602_50 【招隐】汪遵

罢听泉声看鹿群，丈夫才策合匡君。

早携书剑离岩谷，莫待蒲轮辗白云。

卷602_51 【陈宫】汪遵

椒宫荒宴竟无疑，倏忽山河尽入隋。

留得后庭亡国曲，至今犹与酒家吹。

卷602_52 【樊将军庙】汪遵

玉辇曾经陷楚营，汉皇心怯拟休兵。

当时不得将军力，日月须分一半明。

卷602_53 【东海】汪遵

漾舟雪浪映花颜，徐福携将竟不还。

同作危时避秦客，此行何似武陵滩。

卷602_54 【昭君】汪遵

汉家天子镇寰瀛，塞北羌胡未罢兵。

猛将谋臣徒自贵，蛾眉一笑塞尘清。

卷602_55 【五湖】汪遵

已立平吴霸越功，片帆高扬五湖风。

不知战国官荣者，谁似陶朱得始终。

卷602_56 【渑池】汪遵

西秦北赵各称高，池上张筵列我曹。

何事君王亲击缶，相如有剑可吹毛。

卷602_57 【函谷关】汪遵

脱祸东奔壮气摧，马如飞电毂如雷。

当时若不听弹铗，那得关门半夜开。

卷602_58 【咏酒二首】汪遵

九酝松醪一曲歌，本图闲放养天和。

后人不识前贤意，破国亡家事甚多。

万事销沈向一杯，竹门哑轧为风开。

秋宵睡足芭蕉雨，又是江湖入梦来。

卷602_59 【苍颉台】汪遵

观迹成文代结绳，皇风儒教浩然兴。

几人从此休耕钓，吟对长安雪夜灯。

卷602_60 【长城】汪遵

秦筑长城比铁牢，蕃戎不敢过临洮。

虽然万里连云际，争及尧阶三尺高。

