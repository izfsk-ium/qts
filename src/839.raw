卷840_1 【过陈陶处士旧居】齐己

一室贮琴尊，诗皆大雅言。夜过秋竹寺，醉打老僧门。

远烧来篱下，寒蔬簇石根。闲庭除鹤迹，半是杖头痕。主

卷840_2 【寄敬亭清越】齐己

敬亭山色古，庙与寺松连。住此修行过，春风四十年。

鼎尝天柱茗，诗硾剡溪笺。冥目应思著，终南北阙前。斋

卷840_3 【湘江渔父】齐己

湘潭春水满，岸远草青青。有客钓烟月，无人论醉醒。

门前蛟蜃气，蓑上蕙兰馨。曾受蒙庄子，逍遥一卷经。古

卷840_4 【书古寺僧房】齐己

绿树深深处，长明焰焰灯。春时游寺客，花落闭门僧。

万法心中寂，孤泉石上澄。劳生莫相问，喧默不相应。知

卷840_5 【湖西逸人】齐己

老隐洞庭西，渔樵共一溪。琴前孤鹤影，石上远僧题。

橘柚园林熟，蒹葭径路迷。君能许邻并，分药劚春畦。主

卷840_6 【潇湘二十韵】齐己

二水远难论，从离向坎奔。冷穿千嶂脉，清过几州门。

阔去都凝白，傍来尽带浑。经游闻舜禹，表里见乾坤。

浦静鱼闲钓，湾凉雁自屯。月来分夜底，云度见秋痕。

暮气藏邻寺，寒涛聒近村。离骚传永恨，鼓瑟奏遗魂。

雾拥鱼龙窟，槎欹岛屿根。秋风帆上下，落日树沈昏。

柳少沙洲缺，苔多古岸存。禽巢依橘柚，獭径入兰荪。

色自江南绝，名闻海内尊。吴头雄莫遏，汉口壮堪吞。

寥泬晴方映，冯夷信忽翻。渡遥峰翠叠，汀小荻花繁。

势接湖烟涨，声和瘴雨喷。急摇吟客舫，狂溅野人樽。

疏凿谁穷本，澄鲜自有源。对兹伤九曲，含浊出昆仑。斋

卷840_7 【江行早发】齐己

舟子相呼起，长江未五更。几看星月在，犹带梦魂行。

鸟乱村林迥，人喧水栅横。苍茫平野外，渐认远峰名。古

卷840_8 【宜阳道中作】齐己

宜阳南面路，下岳又经过。枫叶红遮店，芒花白满坡。

猿无山渐薄，雁众水还多。日落犹前去，诸村牧竖歌。知

卷840_9 【落日】齐己

晚照背高台，残钟残角催。能销几度落，已是半生来。

吹叶阴风发，漫空暝色回。因思古人事，更变尽尘埃。主

卷840_10 【春兴】齐己

柳暖莺多语，花明草尽长。风流在诗句，牵率绕池塘。

叫切禽名宇，飞忙蝶姓庄。时来真可惜，自勉掇兰芳。斋

卷840_11 【远山】齐己

天际云根破，寒山列翠回。幽人当立久，白鸟背飞来。

瀑溅何州地，僧寻几峤苔。终须拂巾履，独去谢尘埃。古

卷840_12 【和郑谷郎中幽栖之什】齐己

谁知闲退迹，门径入寒汀。静倚云僧杖，孤看野烧星。

墨沾吟石黑，苔染钓船青。相对唯溪寺，初宵闻念经。知

卷840_13 【勉道林谦光鸿蕴二侄】齐己

旧林诸侄在，还住本师房。共扫焚修地，同闻水石香。

莫将闲世界，拟敌好时光。须看南山下，无名冢满冈。主

卷840_14 【渚宫自勉二首】齐己

晨午殊丰足，伊何挠肺肠。形容侵老病，山水忆韬藏。

必谢金台去，还携铁锡将。东林露坛畔，旧对白莲房。斋

毕竟拟何求，随缘去住休。天涯游胜境，海上宿仙洲。

梦好寻无迹，诗成旋不留。从他笑轻事，独自忆庄周。知

卷840_15 【谢灉湖茶】齐己

灉湖唯上贡，何以惠寻常。还是诗心苦，堪消蜡面香。

碾声通一室，烹色带残阳。若有新春者，西来信勿忘。主

卷840_16 【寄归州马判官】齐己

郡带女媭名，民康境亦宁。晏梳秋鬓白，闲坐暮山青。

赠客椒初熟，寻僧酒半醒。应怀旧居处，歌管隔墙听。斋

卷840_17 【倦客】齐己

闭眼即开门，人间事倦闻。如何迎好客，不似看闲云。

少欲资三要，多言让十分。疏慵本吾性，任笑早离群。古

卷840_18 【送灵z6上人游五台】齐己

此去清凉顶，期瞻大圣容。便应过洛水，即未上嵩峰。

残照催行影，幽林惜驻踪。想登金阁望，东北极兵锋。知

卷840_19 【静坐】齐己

坐卧与行住，入禅还出吟。也应长日月，消得个身心。

默论相如少，黄梅付嘱深。门前古松径，时起步清阴。主

卷840_20 【谢虚中上人寄示题天策阁诗】齐己

天策二首作，境幽搜亦玄。阁横三楚上，题挂九霄边。

寺额因标胜，诗人合遇贤。他时谁倚槛，吟此岂忘筌。斋

卷840_21 【荆门寄怀章供奉兼呈幕中知己】齐己

紫衣居贵上，青衲老关中。事佛门相似，朝天路不同。

神凝无恶梦，诗澹老真风。闻道知音在，官高信莫通。古

卷840_22 【江令石】齐己

思量江令意，爱石甚悠悠。贪向深宫去，死同亡国休。

两株荒草里，千古暮江头。若似黄金贵，隋军也不留。知

卷840_23 【月下作】齐己

良夜如清昼，幽人在小庭。满空垂列宿，那个是文星。

世界归谁是，心魂向自宁。何当见尧舜，重为造生灵。主

卷840_24 【游道林寺四绝亭，观宋杜诗版】齐己

宋杜诗题在，风骚到此真。独来终日看，一为拂秋尘。

古石生寒仞，春松脱老鳞。高僧眼根静，应见客吟神。斋

卷840_25 【勉诗僧】齐己

莫把毛生刺，低佪谒李膺。须防知佛者，解笑爱名僧。

道性宜如水，诗情合似冰。还同莲社客，联唱绕香灯。古

卷840_26 【谢人墨】齐己

珍重岁寒烟，携来路几千。只应真典诰，消得苦磨研。

正色浮端砚，精光动蜀笺。因君强濡染，舍此即忘筌。知

卷840_27 【送人游玉泉寺】齐己

西峰大雪开，万叠向空堆。客贵犹寻去，僧高肯不来。

潭澄猿觑月，窦冷鹿眠苔。公子将才子，联题兴未回。主

卷840_28 【寄郑谷郎中】齐己

诗心何以传，所证自同禅。觅句如探虎，逢知似得仙。

神清太古在，字好雅风全。曾沐星郎许，终惭是斐然。斋

卷840_29 【春雨】齐己

欲布如膏势，先闻动地雷。云龙相得起，风电一时来。

霢霂农桑野，冥濛杨柳台。何人待晴暖，庭有牡丹开。古

卷840_30 【明月峰】齐己

明月峰头石，曾闻学月明。别舒长夜彩，高照一村耕。

颇乱无私理，徒惊鄙俗情。传云遭凿后，顽白在峥嵘。知

卷840_31 【谢人惠紫栗拄杖】齐己

仙掌峰前得，何当此见遗。百年衰朽骨，六尺岁寒姿。

雪外兼松凭，泉边待月欹。他时出山去，犹谢见相随。主

卷840_32 【送人游湘湖】齐己

君游南国去，旅梦若为宁。一路随鸿雁，千峰绕洞庭。

林明枫尽落，野黑烧初经。有兴寻僧否，湘西寺最灵。斋

卷840_33 【小松】齐己

发地才过膝，蟠根已有灵。严霜百草白，深院一林青。

后夜萧骚动，空阶蟋蟀听。谁于千岁外，吟绕老龙形。古

卷840_34 【金江寓居】齐己

考槃应未永，聊此养闲疏。野趣今何似，诗题旧不如。

春篁离箨尽，陂藕折花初。终要秋云是，从风恣卷舒。知

卷840_35 【晚夏金江寓居答友生】齐己

日日冲残热，相寻入乱蒿。闲中滋味远，诗里是非高。

碧耸新生竹，红垂半熟桃。时难未可出，且欲淬豪曹。主

卷840_36 【寄李洞秀才】齐己

到处听时论，知君屈最深。秋风几西笑，抱玉但伤心。

野水翻红藕，沧江老白禽。相思未相识，闻在蜀中吟。斋

卷840_37 【过商山】齐己

叠叠叠岚寒，红尘翠里盘。前程有名利，此路莫艰难。

云水侵天老，轮蹄到月残。何能寻四皓，过尽见长安。古

卷840_38 【蝉八韵】齐己

咽咽复啾啾，多来自早秋。园林凉正好，风雨思相收。

在处声无别，何人泪欲流。冷怜天露滴，伤共野禽游。

静息深依竹，惊移瞥过楼。分明晴渡口，凄切暮关头。

时节推应定，飞鸣即未休。年年闻尔苦，远忆所居幽。斋

卷840_39 【鹭鸶二首】齐己

日日沧江去，时时得意归。自能终洁白，何处误翻飞。

晚立银塘阔，秋栖玉露微。残阳苇花畔，双下钓鱼矶。古

雪里曾迷我，笼中旧养君。忽从红蓼岸，飞出白鸥群。

影照翘滩浪，翎濡宿岛云。鸳鸿解相忆，天上列纷纷。主

卷840_40 【送僧归南岳】齐己

浊世住终难，孤峰念永安。逆风眉磔磔，冲雪锡珊珊。

石室关霞嫩，松枝拂藓干。岩猿应认得，连臂下句栏。斋

卷840_41 【夏日林下作】齐己

烦暑莫相煎，森森在眼前。暂来还尽日，独坐只闻蝉。

草媚终难死，花飞卒未蔫。秋风舍此去，满箧贮新篇。古

卷840_42 【村居寄怀】齐己

风雨如尧代，何心欲退藏。诸侯行教化，下国自耕桑。

道挫时机尽，禅留话路长。前溪久不过，忽觉早禾香。知

卷840_43 【酬王秀才】齐己

相于分倍亲，静论到吟真。王泽曾无外，风骚甚少人。

鸿随秋过尽，雪向腊飞频。何处多幽胜，期君作近邻。主

卷840_44 【赠无本上人】齐己

往年吟月社，因乱散扬州。未免无端事，何妨出世流。

洞庭禅过腊，衡岳坐经秋。终说将衣钵，天台老去休。斋

卷840_45 【寄华山司空图】齐己

天下艰难际，全家入华山。几劳丹诏问，空见使臣还。

瀑布寒吹梦，莲峰翠湿关。兵戈阻相访，身老瘴云间。古

卷840_46 【题真州精舍】齐己

波心精舍好，那岸是繁华。碍目无高树，当门即远沙。

晨斋来海客，夜磬到渔家。石鼎秋涛静，禅回有岳茶。知

卷840_47 【怀道林寺因寄仁用二上人】齐己

名山知不远，长忆寺门松。昨晚登楼见，前年过夏峰。

雨馀云脚树，风外日西钟。莫更来东岸，红尘没马踪。主

卷840_48 【寻阳道中作】齐己

秋声连岳树，草色遍汀洲。多事时为客，无人处上楼。

云疏片雨歇，野阔九江流。欲向南朝去，诗僧有惠休。斋

卷840_49 【东林雨后望香炉峰】齐己

翠湿僧窗里，寒堆鸟道边。静思寻去路，急绕落来泉。

暮雨开青壁，朝阳照紫烟。二林多长老，谁忆上头禅。古

卷840_50 【寄双泉大师师兄】齐己

清泉流眼底，白道倚岩棱。后夜禅初入，前溪树折冰。

南凉来的的，北魏去腾腾。敢把吾师意，密传门外僧。知

卷840_51 【送人润州寻兄弟】齐己

君话南徐去，迢迢过建康。弟兄新得信，鸿雁久离行。

木落空林浪，秋残渐雪霜。闲游登北固，东望海苍苍。主

卷840_52 【贻张生】齐己

日日见入寺，未曾含酒容。闲听老僧语，坐到夕阳钟。

竹里行多影，花边偶过踪。犹言谢生计，随我去孤峰。斋

卷840_53 【送人游雍京】齐己

君来乞诗别，聊与怆前程。九野未无事，少年何远行。

商云盘翠险，秦甸下烟平。应见周南化，如今在雍京。古

卷840_54 【春草】齐己

处处碧萋萋，平原带日西。堪随游子路，远入鹧鸪啼。

金谷园应没，夫差国已迷。欲寻兰蕙径，荒秽满汀畦。知

卷840_55 【怀华顶道人】齐己

华顶星边出，真宜上士家。无人触床榻，满屋贮烟霞。

坐卧临天井，晴明见海涯。禅馀石桥去，屐齿印松花。主

卷840_56 【寄自牧上人】齐己

五老回无计，三峰去不成。何言谢云鸟，此地识公卿。

梦愧将僧说，心嫌触类生。南朝古山寺，曾忆共寻行。斋

卷840_57 【静坐】齐己

日日只腾腾，心机何以兴。诗魔苦不利，禅寂颇相应。

砚满尘埃点，衣多坐卧棱。如斯自消息，合是个闲僧。古

卷840_58 【送人游衡岳】齐己

荆楚腊将残，江湖苍莽间。孤舟载高兴，千里向名山。

雪浪来无定，风帆去是闲。石桥僧问我，应寄岳茶还。知

卷840_59 【答知己自阙下寄书】齐己

故人劳札翰，千里寄荆台。知恋文明在，来寻江汉来。

群机喧白昼，陆海涨黄埃。得路应相笑，无成守死灰。主

卷840_60 【新笋】齐己

乱迸苔钱破，参差出小栏。层层离锦箨，节节露琅玕。

直上心终劲，四垂烟渐宽。欲知含古律，试剪凤箫看。斋

卷840_61 【寄唐洙处士】齐己

行僧去湘水，归雁度荆门。彼此亡家国，东西役梦魂。

多慵如长傲，久住不生根。曾问兴亡事，丁宁寄勿言。古

卷840_62 【谢人惠竹蝇拂】齐己

妙刮筠篁制，纤柔玉柄同。拂蝇声满室，指月影摇空。

敢舍经行外，常将宴坐中。挥谈一无取，千万愧生公。知

卷840_63 【新燕】齐己

燕燕知何事，年年应候来。却缘华屋在，长得好时催。

花外衔泥去，空中接食回。不同黄雀意，迷逐网罗媒。主

卷840_64 【谢王先辈寄毡】齐己

深谢高科客，名毡寄惠重。静思生朔漠，和雪长蒙茸。

折坐资禅悦，铺眠减病容。他年从破碎，担去卧孤峰。斋

卷840_65 【寄还阙下高辇先辈卷】齐己

去岁逢京使，因还所寄诗。难留天上作，曾换月中枝。

趣极僧迷旨，功深鬼不知。仍闻得名后，特地更忘疲。古

卷840_66 【和孙支使惠示院中庭竹之什】齐己

忆就江僧乞，和烟得一茎。剪黄憎旧本，科绿惜新生。

护噪蝉身稳，资吟客眼明。星郎有佳咏，雅合此君声。知

卷840_67 【苦热中江上，怀炉峰旧居】齐己

旧寄炉峰下，杉松绕石房。年年五六月，江上忆清凉。

久别应荒废，终归隔渺茫。何当便摇落，披衲玩秋光。主

卷840_68 【送僧游龙门香山寺】齐己

君到香山寺，探幽莫损神。且寻风雅主，细看乐天真。古

卷840_69 【江上值春雨】齐己

江皋正月雨，平陆亦波澜。半是峨嵋雪，重为泽国寒。

农田淹浸尽，客棹往来难。愁杀骚人路，沧浪正渺漫。知

卷840_70 【七十作】齐己

七十去百岁，都来三十春。纵饶生得到，终免死无因。

密理方通理，栖真始见真。沃洲匡阜客，几劫不迷人。主

卷840_71 【谢虚中寄新诗】齐己

旧友一千里，新诗五十篇。此文经大匠，不见已多年。

趣极同无迹，精深合自然。相思把行坐，南望隔尘烟。斋

卷840_72 【送彬座主赴龙安请讲】齐己

两论久研精，龙安受请行。春城雨雪霁，古寺殿堂明。

白发老僧听，金毛师子声。同流有谁共，别著国风清。古

卷840_73 【夏日荆渚书怀】齐己

嵩岳去值乱，匡庐回阻兵。中途息瓶锡，十载依公卿。

不那猿鸟性，但怀林泉声。何时遂情兴，吟绕杉松行。知

卷840_74 【春日西湖作】齐己

一水绕孤岛，闲门掩春草。曾无长者辙，枉此问衰老。斋

卷840_75 【谢中上人寄茶】齐己

春山谷雨前，并手摘芳烟。绿嫩难盈笼，清和易晚天。

且招邻院客，试煮落花泉。地远劳相寄，无来又隔年。古

卷840_76 【送节大德归阙】齐己

西京曾入内，东洛又朝天。圣上方虚席，僧中正乏贤。

晨光金殿里，紫气玉帘前。知祝唐尧化，新恩异往年。知

卷840_77 【览清尚卷】齐己

李洞僻相似，得诗先示师。鬼神迷去处，风日背吟时。

格已搜清竭，名还着紫卑。从容味高作，翻为古人疑。主

卷840_78 【荆门送昼公归彭泽旧居】齐己

彭泽旧居在，匡庐翠叠前。因思从楚寺，便附入吴船。

岸绕春残树，江浮晓霁天。应过虎溪社，伫立想诸贤。斋

